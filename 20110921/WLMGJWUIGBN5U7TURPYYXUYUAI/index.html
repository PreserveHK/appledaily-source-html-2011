<html><header><meta charset="utf-8"><title>7仔水滾　尖嘴飆收視</title></header><body><h1>7仔水滾　尖嘴飆收視</h1><p>講起古董車，絕大部份人都諗起設計典雅的懷舊車；不過有時古董迷的要求永遠係你估都估唔到，一輛與高卡車有幾分相似的LotusSuper7，一樣有捧場客，性能當然並非排首位，最緊要騎呢古怪，人無我有先至係賣點，毋須搞花臣發功都做到視帝呀！<br><br>記者：趙慧敏　<br>攝影：陳盛臣<br>Model：HazelTong@Zmodel</p><p>非純正血統</p><p>對Lotus迷來講，Super7這個名字絕不陌生，它不算擁有Lotus純正血統，只係開枝散葉下的產物。事關Lotus於1957至1972年只生產Lotus7，後來才將製造及銷售權賣給另一間車廠Caterham，從而生產性能再高的Super7，邊個至正宗？對古董車迷嚟講已唔重要，因為最討大家歡心的，是充滿上世紀中期的賽車味道。<br>當年Lotus構想做出一架可行得出街、可落場及充滿賽車味的街車。係就係貪心咗啲，不過有人Buy！外形獨特，喺香港古董車界數量極少，絕對列入矜貴行列！今次搵到1977年出廠嘅超級7仔行街，車主早已對它起痰，不過得個恨字，後來知道有個外籍收藏家有收藏，但對方一直唔肯割愛，至近年對方移居海外才賣出。當時架車嚴重生銹，車主用了半年努力將它變回靚仔。</p><p>人人變龍友</p><p>既然罕有，外形又靚仔，行出街自然惹來一批狂蜂浪蝶，當日我們將車擺在尖嘴街頭一陣，超級7仔突然成為龍友Model，怕羞的就在對面街拍拍照，大膽的甚至走近作近距離接觸，實行一親香澤，證明視帝確有收視保證！</p><p>慢車遇着水滾</p><p>雖然超級7仔經過幾十年歷史，家睇番都覺得它是一架充滿玩味的玩具車，採用鋼管車架、750kg輕量車身、低地台低重心，一切都為要帶來跑車感而設計；不過如果對它不夠包容，會帶畀你不少煩惱！事關Super7只適合快跑，慢行不是它強項，我們在尖嘴走一轉就遇上塞車，結果老爺車即時詐型，以水滾作抗議。這情況與年紀大無關，因為Super7的引擎擺放於車頭位置，由於空間有限，水箱容量較細，所以行駛宜快不宜慢。<br>勿論這些小問題，外形夠出位已為它贏來不少支持，但女士們可能會投反對票，事關上車一刻開始已是挑戰，首先死氣喉擺放在乘客位腳踏位置，千祈咪當是腳踏，踩斷它就大件事！另外鑽入猶如長形設計浴缸的車廂亦是一門學問，隨時令大家儀態盡失！</p><p>LotusSuper7</p><p>引擎：1.6公升直四引擎<br>馬力：105hp<br>傳動：4前速手動波箱<br>售價：$500,000<br>查詢：26062328（TopsAutoEngineeringCompany）</p></body></html>