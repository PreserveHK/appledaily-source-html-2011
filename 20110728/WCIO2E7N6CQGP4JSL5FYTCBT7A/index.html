<html><header><meta charset="utf-8"><title>中環在線：四叔要湊孫天匯丟埋一邊 - 李華華</title></header><body><h1>中環在線：四叔要湊孫天匯丟埋一邊 - 李華華</h1><p>政府不斷發功，樓市震不停，唔知啲發展商係唔當一回事，定係驚風雨欲來，近期加速推盤。港島區啲樓花盤突然熱鬧起嚟，樓價仲紛紛創同區新高㖭﹗不過，華華收到風，部署重新包裝發售嘅話題新盤──恒地西半山干德道天匯，全球路演時間表，仲要等大老闆四叔李兆基拍板先至可以作實。</p><p>環球路演計劃未扑槌</p><p>啱啱再做爺爺嘅四叔，可能忙住弄孫為樂，非緊急嘅商業項目，話唔定暫時要擱置落嚟。華華搵咗首席代理第一太平戴維斯住宅銷售部副資深董事張作基收風，佢話，天匯嘅環球路演計劃書已經交咗畀恒地o架喇，但恒地就仲未回覆幾時落實個時間表。佢估，最快都要暑假之後先至可以喺首站開show。張作基仲話，「周圍book場都好難，海外嘅同事都問過啲酒店，話檔期相當緊迫。」<br>話晒天匯曾經擁有破亞洲呎價新高紀錄前科，但係遇上連環撻定風波，要重新塑造新形象，正所謂「欲速則不達」，上半年恒地單靠賣貨尾都套咗130億蚊，差唔多達到舊年訂下嘅150億全年賣樓目標，環球路演慢得……都有道理嘅﹗<br><br>李華華<br>mailto:LiWaWa@AppleDaily.com</p></body></html>