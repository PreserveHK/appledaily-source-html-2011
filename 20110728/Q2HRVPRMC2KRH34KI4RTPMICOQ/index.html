<html><header><meta charset="utf-8"><title>中環在線：賭王爆紅最多人search - 李華華</title></header><body><h1>中環在線：賭王爆紅最多人search - 李華華</h1><p>搜尋器網站Google公佈上半年關鍵字排行榜，富豪榜首位繼續由賭王何鴻燊（圖）霸住，皆因佢單「分燊家」新聞，年初橫掃全城，至今都未有人蓋過佢風頭。反而，首季排第二嘅李澤楷，就敵唔過喺東莞猝死嘅「神童輝」羅兆輝，咁話晒神童輝都係用條命換番嚟。亞軍席位被搶，但小小超仍憑同梁洛施分手單新聞企硬第三。<br>至於股票搜尋榜最多人搵嘅係阿里巴巴（1688），皆因佢嘅母公司賣咗支付寶，但又冇通知雅虎同軟銀等股東，搞到一鑊泡。家陣咁多人喺淘寶網買嘢，呢單新聞當然觸動網民神經。至於排第二同第三嘅，分別係今年做藍籌嘅AIA（1299），同一掛牌即潛水嘅嘉能可（805）。<br>除咗股市，樓市繼續係市民關心嘅課題，長實（001）喺元朗嘅尚城，平價搶客，唔單止去貨快，仲成為網民搜尋首選。
</p></body></html>