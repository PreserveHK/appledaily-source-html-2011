<html><header><meta charset="utf-8"><title>床照曝光　認曾戀小舒淇林峯保事業斬情絲</title></header><body><h1>床照曝光　認曾戀小舒淇<br>林峯保事業斬情絲</h1><p>無綫小生林峯昨日被踢爆搭上23歲、有「小舒淇」之稱的內地新人潘霜霜，二人親密床照曝光。為自救形象，林峯火速撇女冧fans，昨日他眼紅紅自爆幾個月的戀情已告終，與潘霜霜再見不是朋友。</p><p>林峯出道至今緋聞雖多，但鏡頭前堅持獨身，昨日其攬女絕密床照曝光，踢爆他原來搭上23歲的「小舒淇」潘霜霜，他依偎在女方的36D巨咪上，一臉滿足，潘霜霜每次來港還住在林峯半山帝景園家。<br>「霜峯戀」曝光，令寂寂無聞的潘霜霜借勢上位，林峯卻形象下滑，為保飯碗，他昨日在電視城出席無綫劇《回到三國》試造型時，火速斬情絲。據知潘霜霜昨日秘密來港做矯視手術，有知情人士指霜峯戀未結束，二人早前才到峇里島預支蜜月。潘霜霜今夏會推出寫真，胸降書展餵宅男。</p><p>嫌女友太暴露</p><p>林峯昨日見記者時眼腫腫，頻自辯受傷，他陰聲細氣說：「我入咗行有段時間冇拍拖，一直好想拍拖，未試過承認戀情，之前緋聞都係宣傳。呢段情結束咗一段時間，我哋拍電影《翡翠明珠》識嘅，自己唔會主動對外講拍拖，但俾人影到唔會否認。」<br>問林峯會否覺得被人跣？他說：「冇。」為何分手？他說：「佢係行內人，我唔想佢影咁多性感相，冇人鍾意女朋友咁性感同暴露。分開係性格問題，我哋只係拍咗幾個月拖，對方唔可以接受我冇時間陪佢。」他又承認帶過潘霜霜見家長。<br>對於chok睡look曝光，林峯即以眼紅紅的chok樣示人，並說：「自己唔知俾人影，對我嚟講係打擊。」此時林峯露出欲哭無淚的樣子，他言語間揶揄潘霜霜放料說：「佢有佢嘅方向，希望佢各方面順利。」可覺被利用？林峯說：「感情係兩個人嘅事。」他表示再沒拍下其他親密照，他擔心事件影響家人，但林峯稱有米老竇、有廈門李嘉誠之稱的林華國昨日有短訊力撐。<br>林峯可覺這次是入行後最大打擊，他說：「絕對係。」日後結交異性是否小心點？他說：「隨緣同合眼緣，唔會刻意避開，你點對人，人點對你。」潘霜霜內地經理人林小姐昨說：「他們拍拖時有到過峇里旅行，但分手一段時間，霜霜很在意林峯，分手後哭了好幾次。」她表示待潘霜霜月底來港才回應。<br>此外，林峯昨晚表示收到很多朋友短訊問候，可會工作麻醉自己？他聲沙沙說：「希望喺好狀態下完成工作。」他透露聲帶有事，稍後要看醫生。<br>採訪：王崇穎、比華利<br>攝影：林德雄</p><p>內地女模靠緋聞上位</p><p>自從昨日驚爆潘霜霜曾與林峯相戀後，頓時人氣十級跳，過往也有不少寂寂無聞的內地女模，因搭上紅星而聲價十倍。<br><br>內地女模：張馨予（左圖）<br>簡介：去年上載一張在吳卓羲家拍攝的照片，即時傳出吳卓羲力追女方。<br><br>內地女模：徐靖雯（右圖）<br>簡介：去年被拍得在鄭嘉穎的西貢寓所度春宵72小時，害得鄭嘉穎一身蟻。<br><br>內地女模：熊黛林<br>簡介：06年與天王郭富城拍廣告一吻定情，天王嫂旋即躍身名模之列。<br><br>資料來源：《蘋果》資料室</p></body></html>