<html><header><meta charset="utf-8"><title>藉口阿哥生癌外父病死　40下屬行家上當UA吸血上司極速呃200萬</title></header><body><h1>藉口阿哥生癌外父病死　40下屬行家上當<br>UA吸血上司極速呃200萬</h1><p>【本報訊】亞洲聯合財務有限公司（UAFINANCE，下稱UA）直銷部前經理蘇瑞瀚，半年來以「阿哥生癌、外父病死」等藉口向同事借錢，更要求下屬以個人名義向高利貸舉債相助，極速吸錢逾200萬元。今年愚人節，蘇與任職同公司的妻子突然失蹤，同事始驚覺「孝子、賢弟」原是「吸血上司」，揭發他專向下屬埋手，博同情呃錢，超過40名下屬與行家「中招」，三名年輕下屬更為他借貴利相助，結果「連工都冇埋，又俾大耳窿追」。<br>記者：梁曙光　馮樂琳</p><p>人間蒸發的蘇瑞瀚，人稱「蘇師傅」，41歲，曾在多間財務公司任職，約五年前跳槽至UA直銷部任經理，其下約有60名營業員。蘇在行內具江湖地位，很多營業員都是其徒子徒孫，妻子是其下屬，兒子剛出世，家庭美滿。據悉，蘇名下沒有物業，有同事指他好賭，每次下注以萬元計，近期疑欠下外圍巨債。蘇氏夫婦手提電話近日已停機，連facebook賬戶亦刪除，記者曾到蘇位於秀茂坪寶達邨達貴樓通訊地址查問，單位無人應門。記者就此事向UA查問，至截稿前未有回應。<br>據同事透露，近半年UA直銷部約有20人借錢給蘇，行家亦有20多人上當，估計受騙金額至少200萬元。其中一名事主透露，3月31日曾向蘇討債，「佢話自己唔掂，仲叫我介紹二線財務公司畀佢借錢」。另一下線員工亦於上月30日借出1.2萬現金，「佢叫我用信用卡撳錢，仲誓神劈願話兩日後會還，點知兩日後就失蹤，分明係有心呃錢，走佬前都要刮盡」。</p><p>部份受害人昨晚報警</p><p>同事痛心信錯人之餘，亦替三名「受害大戶」不值：「簡直係人間悲劇，唔單止冇咗份工，連人生都摧毀，仲慘過雷曼苦主，大耳窿錢點還呀？」。三人是20歲馬仔、24歲阿李及28歲陳先生，均是蘇的下屬，半推半就下以個人名義向財務公司及大耳窿借錢，分別孭了26萬、21萬及28萬數。因為「貴利王」上公司追數，李及陳已辭職，馬亦表示在公司「命不久矣」。部份受害人昨晚到灣仔警署報案。<br>綜合受害人被騙過程，蘇借錢時以逐個擊破手法向同事埋手，並要求保密，60名下屬幾乎全部問過，「同事講開先發現佢三年前已開始借錢，初時用女朋友走佬做藉口，之後話阿哥喺澳門賭錢、生癌、跳樓，最後連外父都搬埋出來，『家族血淚史』感動唔少人」。</p><p>「佢係老細點敢拒絕」</p><p>挺身指證「吸血上司」的阿李，去年中加入UA任營業員，至12月蘇聲稱因為胞兄患癌，求他到財務公司借10萬元應急，更暗示日後有「秘撈」預他一份。「佢係老細，我點敢拒絕」。今年1月中，「（蘇）又話阿哥喺大陸跳樓死，頭爆骨裂，殮房要執番靚條屍，又要使10幾萬，叫我同大耳窿借」。李雖感不妥，但怕之前借出的10萬元收不回，惟有就範，「佢帶我到麥當勞見大耳窿，將我個人資料交出，要我喺身份證上簽名，大耳窿就畀咗10萬蚊現金我，冇任何單據，我轉手將10萬蚊交畀蘇師傅」。<br>其後蘇又以哥哥骨灰要運返香港，又要求李到另一間財務公司借錢，雖然只借到1萬元，蘇亦不放過。李以為蘇會自動還錢，沒有放上心，至農曆年後大耳窿致電追數，李才追問，蘇以「拖字訣」回應，不斷強調就快會有「一嚿大錢」到手，李無奈接受解釋。<br>而馬及陳受騙過程亦大同小異，亦有向大耳窿借錢，其他受騙同事大多是借出「私己錢」。本月1日，蘇氏夫婦突失蹤，同事懷疑他們已挾巨款走佬。</p><p>吸血上司借錢藉口</p><p>約3年前<br>女朋友挾走20萬現款走佬，要替對方還債<br><br>約1年前<br>胞兄在澳門賭輸錢，被大耳窿押返港，江湖救急，助兄脫險<br><br>約半年前<br>胞兄患癌症，做化療及打針，每次要數萬元，兄弟情深，不能見死不救<br><br>約3個月前<br>胞兄在內地跳樓身亡，善後殮葬要花10多萬，一世人兩兄弟希望兄長安息<br><br>時間不詳<br>外父、妻子的外婆分別過身，需要殮葬費，後輩要盡孝義<br><br>資料來源：綜合被騙錢事主</p><p>苦主被騙借款示意圖</p></body></html>