<html><header><meta charset="utf-8"><title>英超殺到港　麥拿倫四球贏下盤</title></header><body><h1>英超殺到港　麥拿倫四球贏下盤</h1><p>齋數上半年，已有超過6大品牌超跑新車到港。最新挑機者有麥拿倫MP4-12C，面對港人熱愛嘅林寶拉利等「上盤」，英國超跑MP4-12C靠首創一體化碳纖底盤，下盤功夫紮實兼輕盈，平讓半球四百萬元有找，加埋新鮮感，呢鋪「下盤」買得過。<br><br>記者：徐影龍<br>攝影：陳陶鈞<br>Model：Hazel@GME</p><p>碳纖底盤僅重75kg</p><p>好耐未試過咁熱鬧，除拉利及林寶有新車對撼外，尚有四大過江龍陸續來港爭超跑一席位。喺Pagani、凌志LF-A同某B牌將大展拳腳前，F1常客麥拿倫MP4-12C已率先搶灘。今次屬亞洲區巡迴發佈，香港成為展出首站。<br>落得場挑機，樣靚速度快就梗o架喇，最必殺係憑住30年碳纖經驗，打造出全球首部一體化碳纖底盤MonoCell，僅重75kg！輕成咁，全靠一部重35噸嘅複合鋼模加熱同打壓，再注入環氧樹脂，待凝固定形後，就成為一件過嘅底盤，比一般碳纖底盤更輕更硬。有乜咁巴閉？以上一款McLarenF1為例，人手打造碳纖底盤要3,000小時，新技術只需4小時！人手同時間成本大降低，呢點亦係MP4-12C有本事壓到車價低過20萬英鎊嘅原因，到港車價連稅只係390萬，齋計新鮮感，足已令一眾超跑Fans心動。
</p><p>輕觸式一摸開門</p><p>麥拿倫同Benz拍住上5年，造出一系列型到爆嘅SLR，「分手後」仍各自精采，Benz有SLSAMG，而麥拿倫就重點力谷MP4-12C。話佢有新鮮感，首先係外形，低矮流線屬一貫超跑格局，未算天馬行空，最精采係細節位，幾層式碳纖頭唇、車側鯊魚鰓入風口、尾喉擺上頂等。最招積係不設門柄，採用輕觸式感應，伸隻手摸一摸自動Unlock，鳥翼車門徐徐升起，淨係呢下足已震懾全街人目光。<br>性能方面亦好嚇人，全車僅重1,336kg已是一大利器，另加入大量麥拿倫F1技術，單靠3.8LV8偈及TwinTurbo，已做到600匹馬力，配搭反應極快嘅雙離合器SSG波箱，0-100km/h僅3.3秒。即場撻車着偈，嗰把沉厚引擎聲勁有氣勢，希望九月正式到港後，有機會一嘗轟爆往機場嘅北大嶼山公路。</p><p>McLarenMP4-12C</p><p>引擎：3,799ccV8TwinTurbo<br>馬力：600PS/7,000rpm<br>扭力：600Nm/3,000-7,000rpm<br>0-100km/h：3.3秒<br>傳動：7速SSG波箱<br>極速：330km/h<br>售價：$3,900,000<br>查詢：24371655</p></body></html>