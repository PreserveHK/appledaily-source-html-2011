<html><header><meta charset="utf-8"><title>政府製造壟斷 - 左丁山</title></header><body><h1>政府製造壟斷 - 左丁山</h1><p>以前在本欄講過，政府推出愈多管制商界嘅法規，愈係製造壟斷。呢個道理，泛民及工會派議員相信完全唔明白，佢地一味以為事事要「有王管」，商界事情可以透過監管法規來一個甚麼「撥亂反正」、「保障」小市民，例如發牌制度、最低工資、競爭法等等。殊不知大財團十分歡迎呢類立法，因為佢地財雄勢大，要錢有錢，要人有人，要打官司的話，絕不手軟，一於奉陪。反之，中小企就慘咯，老闆掛住搵生意，邊有咁多閒情、閒錢去同政府周旋呀，一旦踩中法律地雷，唯有執笠可也。<br>自從地產代理有咗發牌制度之後，本港地產代理業開始高度集中，形成中原利嘉閣與美聯香港置業兩大集團，其他經紀只能靠邊站，有咗最低工資之後，兩大集團勢必更加擴大，中小經紀冇啖好食。施老闆喺佢嘅專欄（am730）講到明，最低工資不宜在地產代理行實施，如果實施的話：「實力較差的行家可能被逼退出市場，這反會助長大行攻佔更大的市場份額，令壟斷局面更加明顯。如果大家都用最低工資來招聘員工，大行一定比細行更容易請到人。我們（中原）本來無意欺壓細行，但法例卻造就了這樣的局面。」<br>施老闆嘅分析，同樣適用於其他行業，令到本港各行業嘅競爭減少。舉例而言，近日教育局無風起浪之教科書分拆問題帶出咗一個事實，就係一般無知人士大罵「書商壟斷」，如何「壟斷」呢？原來十年前香港有教科書出版商逾五十家，今年就「死剩」十七家，其他已因不堪虧損而退出呢個行業，如果呢行有「壟斷」、有「暴利」嘅話，何故做開生意嘅出版商會自動退出？當然係因為教育局不斷修改科目、更換課程、再有透明度極低嘅「書本送審」制度，令教科書之開發成本與風險大增所致。教育局如不改變審書政策，教科書出版業好可能變成地產代理業咁愈來愈集中，政府一手製造出壟斷嘅局面，然後又受泛民壓力，搞競爭法以打破壟斷喎，好滑稽。
</p></body></html>