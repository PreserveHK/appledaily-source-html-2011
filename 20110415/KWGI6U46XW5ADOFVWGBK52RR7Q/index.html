<html><header><meta charset="utf-8"><title>小改款更熱血　街霸一棒獨贏</title></header><body><h1>小改款更熱血　街霸一棒獨贏</h1><p>儘管Subaru已從良脫離街飛行列，儘管最辣嘅STI亦以自動波版搶灘，但高性能棍波車嘅熱血仍令人着迷。並非抬舉，呢一刻Facelift後嘅STI，回歸棍波玩法，同級中真真正正無敵手！<br><br>記者：徐影龍<br>攝影：黃子偉<br>Model：Christal@GMEModels</p><p>前兇狠　尾實用</p><p>絕非誇大，昔日死敵中，戰神GT-R已升上百萬神枱級身價，而Evo露筍亦宣佈停產，喺同級四驅Turbo車入面，真係得番架ImprezaSTI。上年到港版本為STIA-Line，最大賣點係首配自動波，普通人「一手一腳」就可駕馭最辣嘅街霸，但70、80後車迷苦候一年多，最終就係等呢架Facelift棍波版重生！<br>論賣相，雖跟A-Line並未有太大分別，但車迷一眼就分到屬Facelift版本，事關新車換上全新泵把同新款胎軨等，可算係久違嘅街霸兇狠幹勁。有別日本同期推出嘅四門有尾車款，一大幅尾翼夠晒嚇人，暫時到港只得五門揭背版，實用之餘亦減低惡形惡相，對港人嚟講當然受歡迎。</p><p>6速棍波獨有快感</p><p>內櫳亦由全皮椅升級成皮搭真皮嘅Racing佈局，座椅縫合已將白線全改成紅線，坐喺司機位向前望，軚盤內側亦換上紅線車邊，附加中央一大個紅色「STI」車章及三圓火紅錶板等，戰意大得令人心跳加速。最挑釁係中控台下方嘅六速波棍，想當年真係夢寐以求，可大大發揮300匹馬力嘅靈魂部件，就算現今自動波科技幾先進、雙離合器轉波幾迅速，永遠都做唔到棍波獨有嘅玩樂感。每一下高轉時嘅換檔，引擎隨轉波節奏而尖叫，嗰種令人出汗嘅高運動量快感，絕對係棍波迷堅持嘅原因。<br>雖然引擎並未升級，但同有300匹，棍波版比自動波版早200轉達最高馬力，最大扭力亦由35.7kgm提升至41.5kgm，仲要4,000轉就嚟料，配合自家低重心水平四汽缸Turbo引擎，以及AWD全時四驅，令操控性及玩樂性大大提高。</p><p>SubaruImprezaWRXSTI規格</p><p>引擎：2,457cc水平四＋Turbo<br>馬力：300ps/6,000rpm<br>扭力：41.5kgm/4,000rpm<br>傳動：6速手波　全時四驅<br>售價：$386,593<br>查詢：25112727</p></body></html>