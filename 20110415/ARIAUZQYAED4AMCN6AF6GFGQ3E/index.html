<html><header><meta charset="utf-8"><title>文化給力：鄭大班鬧足24粒鐘　二奶再發圍</title></header><body><h1>文化給力：鄭大班鬧足24粒鐘　二奶再發圍</h1><p>幾年前，民間無牌FM電台冒起，與政府動口更動粗，志在打破大氣電波壟斷；後來網上電台魅力爆發，笑政府：你管我唔到，粗口笑話任我行！今年11月，13條全新數碼廣播頻道即將面世，但竟然無人知道即將會發生甚麼事，答案係，世界變啦，向來是二奶的電台再次發圍，你仲發緊夢？<br><br>記者：馮敏兒<br>攝影：伍慶泉</p><p>只待攻佔七座山頭</p><p>如果超級靚聲的數碼廣播得唔到你歡心，那逐秒放送的圖表、資訊、文字又如何？再不然，自己做突發記者，即場經互聯網上載相片給數碼電台在大氣發放，製造全港最快獨家新聞，你一定願意吧！大家聽名嘴在電台罵人，每日聽一兩小時已經過癮死嗎，那一日罵足24小時又如何？雖然是免費大氣電波，但要畀錢買部數碼收音機才能收聽，現在更沒幾人知道數碼收音機係乜，也難怪，連高清電視都係搵笨，數碼電台難道可以搞革命？那我現在就帶你們走入未來世界，不過其實數碼收音機硬件還在不斷開發中，努力向低成本進發，市場少有，只待「十點前特首」鄭大班金咪再開，就是數碼收音機銷量作出零的突破，呈爆炸性增長之時，場面可能會令你好感動！就等各大數碼電台成功在全港7座山頭設立發射站，節目內容準備就緒，便是全高清罵聲、笑聲、歌聲、少數民族大量發聲之時。</p><p>18數碼電台改朝換代</p><p>3月22日政府正式向3個商營電台發出數碼聲音廣播牌照，有效期為12年，制式是DAB+數碼頻道，即DigitalAudioBroadcasting技術改良版，包括新城電台（3個台）、鳳凰優悅（3個台）和香港數碼廣播（7個台），加上香港電台轉數碼的5個台，共18個台，暫定於11月1日首播。新城將提供財經新聞、音樂娛樂互動節目，並以廣東話及普通話廣播，而鳳凰衞視則以時事民生、泛珠三角資訊及音樂為主，並以普通話廣播，不過最重本投資的還是香港數碼，為了盡速讓數碼廣播普及化，更帶頭開發收音機產品，教育大專學生，研究贊助的士、小巴安裝數碼接收器。</p><p>全球仆直　大班發圍？</p><p>不但鄭經翰躊躇滿志，還有人稱「魔童」的Morris何國輝，佢玩大「壹傳媒」、改革《信報》後，這回更出錢出力瞓身做香港數碼的CEO。但數據顯示全球的數碼電台，絕大多數失敗收場，去年在澳洲推出後半年只有3.2%人口收聽，兩大「神童」又憑甚麼扭轉乾坤？鄭大班話﹕「的確是全世界都失敗，除了英國。很多人唔睇好，因為在大氣電波開放的國家，AM和FM實在太強，在溫哥華，只100萬人口就有100個電台，還有100多個衞星台，AM因為去得更遠，尤為值錢，但香港因為山多，AM玩完，而FM亦要分佈7個山頭發射，49條FM頻道之後便再無餘地；在北美洲，數碼電台製作雖是以數碼發放，但傳送方式其實還是模擬廣播，但也自稱數碼廣播。其他地區又因太多選擇，根本沒誘因要人買收音機。而英國很成功，因他們已立例在2015年全面取締模擬廣播，就如電視轉高清，而且英國法例寬鬆，容許分租時段，各種想發聲的宗教、同性戀人士都可租用，但因為分得太薄，錢賺了，卻犧牲了音質。而香港政府對開放大氣電波向有保留，亦不容許我們分租，以人口比例，香港的電台數目可與北韓媲美，只有7個FM台，一旦多了18個台便選擇倍增，所以香港有得玩。香港人愛追潮流，更專玩細眉細眼，一次性花數百元就可以多咁多選擇，我現在說價錢可普及到只需百多二百元，所以我從不擔心！電台一定要內容取勝，多咗嘢聽就一定多咗人聽收音機，香港去年全年廣告支出300億，全部電台加埋只佔5%，得15億，如果將來增長至20%，我們就一齊發達，所以我們是要令更多人聽收音機！」</p><p>就是要你依時收聽</p><p>Morris話，「除了數碼收音機，還有各種DAB+數碼頻道接收器可接上電視、HiFi、iPhone4、智能手機、iPod等，有得聽有得睇，令現成設備大幅增值，甚至唔使畀錢上3G都可以即場知道最新交通情況，與互聯網相比，我們就是最新鮮的出爐麪包，味道全部不一樣，而且電台是二奶，你擁有移情別戀的自由。」一向以為數碼廣播最大好處是可以不受時間限制，想聽甚麼時段就聽甚麼時段，但Morris話無﹕「現階段不設舊檔重溫，人們連報紙都唔睇，哪會去聽舊聞，也不會重播，我們就是要你依時收聽，除非你的數碼收音機有MP3預錄功能，所有東西都是回到根本，聲音一定先行，其他都是bonus。儘管我們是單向廣播，數碼電台是大氣電波，就算有10億部收音機一齊開都唔會大塞車，上代數碼收音機又大又貴，現在一個晶片只需10美元，且越來越細，將來一部機就可以上網、打電話、拍攝、睇電視、聽AM、FM、數碼電台，但收音機不會被淘汰。其實DAB+的視頻不止1秒1格，而是一秒幾格，數據傳輸足可以做流動電視，不過政府唔准我們踩過界。」</p><p>罵人罵得更有深度</p><p>「我罵人將會罵得更有深度，坐在office24小時真人show又得唔得先?!我們全民皆兵，有乜講乜。」鄭大班信心爆棚，「全香港任何人有智能電話都是我的記者，一分鐘就可把相片資料上載到電台，誰會比我更快？」7個24小時電台包括兩個中、英文金曲音樂台、財經（專玩踢爆的Q仔黎則奮將是財經台長，還有波盤、馬盤屏幕即場顯示），罵人台、女人台、宅男台和少數民族頻道（李國章話會在該台開咪教英文），不同時段播不同國族，包括菲律賓、印尼、韓日、歐西、尼泊爾、巴基斯坦、印度、閩南、潮州等。「只有商台才這麼儍，說要把資源放在網上，那還做甚麼FM台呢？不如畀咗我喇，那我就唔使做數碼喇！商台唔玩數碼廣播，因為俞琤唔想益我們，如果佢都玩埋一份，就等於加速FM的死亡，而且政府限制，只可以現成的50%節目轉為數碼，其餘要另外製作。總之數碼必勝，FM必死！」</p></body></html>