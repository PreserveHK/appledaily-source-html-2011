<html><header><meta charset="utf-8"><title>開心飛起2：十大之安全地帶女神眷顧塞浦路斯　沙灘日日開P</title></header><body><h1>開心飛起2：十大之安全地帶<br>女神眷顧塞浦路斯　沙灘日日開P</h1><p>新加坡天災盲點購物熱點<br>或者你會話：係咪一定要去到咁遠至安全？咁又唔一定，問一問東瀛遊的禤國全先生，近近哋都有選擇：「新加坡是東南亞最安全的地方，無天災，政治又穩定，無宗教、黨派衝突。」唔止，新加坡由於位處赤道附近，連颱風都無，簡直是世上天災的盲點。以前會話新加坡無嘢玩，但自從金沙、環球影城進駐，OrchardRoad上建滿大型新Mall之後應該再無此說。適逢5-7月仲正值新加坡ShoppingFestival，全城價錢低至三折。咪再困在香港，買定短褲小背心迎夏日啦。<br><br>新加坡shoppingfestival<br>http://www.yoursingapore.com<br></p><p>馬來西亞閒逛世遺老房舍</p><p>再近啲，要數新加坡的舊老闆馬來西亞，禤國全謂特別是西馬的檳城，一樣無地震兼颱風少。居民以華僑為主，到處都見中文招牌。近年，喬治城（GeorgeTown）終於被列為世界文化遺產，老樓房被保留，彷彿重現五、六十年代的香港老街，一陣熟悉的安全感即是湧現。</p><p>檳城旅遊局<br> http://www.tourismpenang.net.my </p><p><br>拉薩、重慶山高無有怕</p><p>最近內地中新網選舉「中國十佳避難城市推薦」，入選標準看似嚴謹，條件包括：350公里內無核武、核電、火山；不是地震帶；無戰爭風險；交通便利；有充足潔淨食水；海拔600米以上及遠離海岸400公里（防海嘯）；有肥沃土地（確保充足糧食）；遠離森林（以防山火）。排第一是你我都陌生的銀川，貪其氣候似法國波爾多，是理想的葡萄生長環境。不過講旅遊，排第二嘅拉薩及排第五的重慶似乎啱數點，前者海拔3,650米保證無海嘯，即使南北極冰川融晒海平面上升都無有怕，而且旅遊資源豐富，單一個布達拉宮已經夠晒吸引，加上早幾年火車開通，入藏可謂話咁易；後者位處長江上流不怕洪水，我等嗜辣之徒則最愛重慶的麻辣火鍋。而且，重慶是遊三峽郵輪的起點，上船直往東流到大壩。不過，其實拉薩是會地震的，但並不頻繁，反而怕的是幾年前發生的318暴動，在中央鐵腕管治下不知會否有茉莉花革命的一日？
</p></body></html>