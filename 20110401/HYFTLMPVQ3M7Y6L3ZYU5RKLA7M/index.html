<html><header><meta charset="utf-8"><title>拉闊可視角度　戲院3D入屋</title></header><body><h1>拉闊可視角度　戲院3D入屋</h1><p>3D電視係有錢佬玩意？梗係！一副主動式眼鏡，講緊千幾蚊副，如果一家四口齊齊睇，夾埋嘅錢夠你買多部32"高清電視！LG新旗艦3DCinema（LW）系列，起用立體影院嘅被動式眼鏡（$6），佢唔止可以減低眼部疲勞，仲能夠提升畫質，話之你坐埋一邊甚至牆角，一樣照顧周到！<br><br>記者：陳國輝<br>攝影：梁細權</p><p>鬼影減少　亮度更強</p><p>可能你唔明何謂被動式3D偏光眼鏡，只要入過戲院，幫襯過買副$6嘅3D眼鏡，無錯，咪就係佢囉！唔使入電，又唔使電視同步，當然慳番好多力水，但唔講唔覺，原來佢重量只有16g，亦即相等於主動式眼鏡三分之一，戴起嚟輕鬆好多！<br>講到最大改良，一定係FPR（FilmPatternedRetarder）技術！傳統3D電視要喺中間位置觀賞，先有最靚效果；但LW系列無呢樣嘢，佢勝在擴闊咗可視角度，同時明亮度較強，更重要係，觀賞過程中已大大減低畫面嘅閃爍問題，唔怕睇睇吓見頭暈！</p><p>扮Wii手掣　玩SmartTV</p><p>除咗3DCinema呢類新玩意，走高階路線嘅LW6500，亦具備SmartTV！簡單講即係結合網絡元素，當電視接駁Wi-Fi後，你就可以直接上網，而介面上更出現十幾個Apps等你玩，例如電視本身就內置咗《香港電台》、《bbTV》、《YouTube》同《中原樓盤影片庫》等，你唔止可即時瀏覽網頁，就連睇Flash都無問題！<br>更過癮係，電視遙控器本身原來係一隻「WiiMote」，彎彎嘅外形設計類似香蕉，勁少按鍵，皆因佢大部份時間都採用體感操作，而喺SmartTV內，更具備兩款簡單體感遊戲，得閒不妨用佢過吓手癮。</p><p>TV×Wi-Fi逐樣玩</p><p>Profile</p><p>尺寸：55"/47"/42"<br>解像度：1080p<br>屏幕：LEDPlus3D芒<br>速度：TrueMotion200Hz<br>音效：Infinite3DSound、ClearVoiceII<br>連接：Wi-Fi、HDMI、USB2.0<br>其他功能：SmartTV、2D/3D互換技術、DivXHDPlus<br>查詢：LG（35437777）</p></body></html>