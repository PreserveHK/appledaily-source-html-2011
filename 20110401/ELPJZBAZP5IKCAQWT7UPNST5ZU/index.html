<html><header><meta charset="utf-8"><title>唔怕失魂雨　一指關篷</title></header><body><h1>唔怕失魂雨　一指關篷</h1><p>正所謂天要落雨、娘要嫁人，本來諗住喺香港可以好好實戰BMW最新6系，可惜試車日遇正時停時落嘅「失魂雨」，反倒令我體驗到隨開隨收軟篷嘅重要性，兼且試埋濕地時嘅穩定性，原來個天都唔係唔鍾意我！<br><br>記者：徐影龍<br>攝影：譚盈傑<br>Model：A.Lin@GMEModels</p><p>又開又關　懶理天公面色</p><p>對寶馬全新6系，早前喺南非已有揸足兩日650iA嘅體驗，由於天氣好，全程開篷享受日光浴，今勻在港實試另一版本640iA，面對陰陰天，仍可載住攝影師一齊豪嘆開篷遊車河。點知行唔夠兩個街口，已經落住毛毛雨，攝影師忙住遮相機，我就從容地㩒吓個掣，軟篷頂隨即邊行邊關上，19秒後回復豪轎本色，大家安坐車內，我就順勢繼續雨中試車。<br>經一段路程後，天公又再放晴，攝影師催促開番篷頂，忙於拍攝內櫳靚相。40km/h慢駛中開篷，我即時又精神番晒，儘管地上依然濕滑，但好彩新6系配搭精準嘅DTC（動態循迹系統），以及DSC（動態穩定系統），濕地駕駛仍感到相當高嘅穩定感，咁大架開篷車，揸起嚟一樣咁得心應手，畀到你快得嚟又安全嘅信心。最重要係車前擋風玻璃又大又斜，加上尾排後方防滾架，會適時升起一小塊尾玻璃，閂篷時可睇到車後狀況之餘，開篷時亦有擾流作用，一眾靚仔靚女，毋須一邊嘆開篷一邊撥頭髮咁手忙腳亂。</p><p>掂吓油門已到Torque</p><p>翻查資料，BMW6系（E24）早喺80年代出現時已有「最靚開篷車」嘅美譽，嚟到最新嘅F12，軸距仲加長至2,855mm，令4個人坐落2＋2嘅車廂佈局，又真係有番轎車嘅舒服空間感，尤其開篷後嘅車形，像極中國數目字「一」，修長得嚟流露高級轎跑嘅霸氣。<br>到港有650iA及640iA兩個版本，今次試640iA，馬力達320匹，雖要5,800轉先到最高馬力，但驚喜位係1,300轉便到扭力峯值，掂吓油門就嚟「Torque（扭力峯值）」，450Nm扭力隨時在手，面對香港多燈位環境，起步加速足夠鍊贏唔少對手，且低扭好處係升波快，眨吓眼已順暢地升上7、8波，毋須低波Keep高轉咁嘥油。</p><p>BMW640iAConvertible</p><p>引擎：2,979cc直六TwinPowerTurbo<br>馬力：320hp/5,800-6,000rpm<br>扭力：450Nm/1,300-4,500rpm<br>傳動：8速Steptronic+/-波箱<br>售價：$1,419,675<br>查詢：31299000（BMWHK）</p></body></html>