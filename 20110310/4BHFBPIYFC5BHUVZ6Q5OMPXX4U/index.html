<html><header><meta charset="utf-8"><title>TOSHIBA首玩裸視3D　睇電視要校炮！</title></header><body><h1>TOSHIBA首玩裸視3D　睇電視要校炮！</h1><p>裸眼3D，之前有Sharp手機同老任3DS，不過能走入AV玩家法眼嘅，就一定係東芝GL1！佢係全世界首部裸眼3D電視，想睇3DBlu-ray？唔用3D眼鏡都可以睇餐飽，不過記得正面睇喎！<br><br>記者：許福合<br>攝影：陳盛臣</p><p>直立機身</p><p>東芝GL1系列，暫時只有20"及12"兩款細型號，兩機外形不盡相同，當中重點係較大嘅20GL1採用罕見直立式設計，上半身係屏幕加背光燈，下邊係機身、主機板同座枱架。號稱全球首部3D祼眼電視，睇片當然唔使戴眼鏡，不過亦唔代表無限制！<br>GL1使用IntegralImaging技術，會利用9組不同角度視像差，來製造3D立體影像。就現場觀察，最理想睇電視距離在90cm，可視角度大約120度，上中下各有三點位（形成一個九宮格），可以睇到完美3D效果；不過只要稍為偏移此9點，就會出現「穿崩殘影」，形同唔戴眼鏡睇3D電視一樣！</p><p>層次感豐富</p><p>現場以《愛麗絲夢遊仙境》3D藍光碟作測試！若與戴眼鏡式3D電視比較，GL1立體感明顯較弱，亦無飛出電視嘅感覺，較偏向多層次立體感，但睇落會較舒服，畫面亦明顯較為實淨。GL1現已在日本正式發售，20GL1售價約$22,700，而12GL1亦要約$11,300，高得嚇人！暫時香港未定推出日期及售價。</p><p>3D效果就住睇！<br>中間最立體</p><p>正中位置最立體，前後景兩個女人，就咁影相都分到兩層。</p><p>移位有警告</p><p>左右偏移十零度就出現輕微殘影，電視會出現警告字句；移返到3D九宮格位，又會唔見咗！</p><p>偏左30度　偏右30度</p><p>偏左及偏右睇時，對正九宮格位亦一樣立體，但畫面光度會較弱。</p><p>DetailsSnap</p><p>20GL1Profile</p><p>尺寸：20吋<br>動態對比度：2,000,000：1<br>顯示像素：1,280×720<br>聲立輸出：立體聲<br>HDMI：4組輸入<br>查詢：東芝（29565605）</p><p>同場加映X1000旗艦3D電視</p><p>睇得唔買得，唔係你杯茶？回歸現實！東芝新旗艦級大作——LEDREGZAX1000終於登場；新Panel特別之處，係可以區域性、獨立調校光度，在播放光暗反差強烈畫面時，特別有優勢，真正黑位黑、光位亦唔會曝晒！另外，光度最高值係1,000cd/m囗，在使用3D眼鏡時，仍然可保持足夠嘅亮度，畫質不俗。</p></body></html>