<html><header><meta charset="utf-8"><title>Sammi廚房誓詞三餸一湯冧安仔</title></header><body><h1>Sammi廚房誓詞<br>三餸一湯冧安仔</h1><p>【唯獨你是不可取替】<br>鄭秀文（Sammi）和許志安上周被本報獨家踢爆共享太平館美食後，隨即宣佈復合。在等待開花結果前，Sammi也要為將來做師奶作準備，日前她擔任有線飲食節目嘉賓，跟隨梁祖堯學藝，她揚言「人一生要識得做兩、三樣拿手嘢招呼朋友」，Sammi夢想炮製肉骨茶、燜排骨、蒸水蛋，誓要煮掂三餸一湯冧安仔。</p><p>鄭秀文和許志安上周在太平館撐枱腳，一道回春鹹牛脷令Sammi頭頂草菇消散，難怪她要繼續刺激味蕾，向來廚藝唔多掂的Sammi，日前擔任梁祖堯主持的有線飲食節目《嚐．回味》嘉賓，破例踩入上環一間私房菜學整幾味。早年許志安曾在《勁歌》頒獎禮上發表廚房宣言向Sammi公開示愛，今回則輪到Sammi在廚房整色整水，兩人的確「armchannel」。</p><p>整心形三文治</p><p>當日Sammi跟隨梁祖堯炮製神級青醬雞、麥皮麪豉湯、蒟蒻麪及雜菜湯，她試飲雜菜湯後大讚好味，還即場向梁祖堯拎食譜。Sammi直認個人廚藝完全唔得，她說：「我懶到連罐頭湯都唔願煲，肚餓就食幾塊餅，都有整沙律嘅，煮嘢食好煩，我寧願肚餓都唔食。」<br>不過今時唔同往日，Sammi揚言「人一生要識得做兩、三樣拿手嘢招呼朋友」，她笑說：「想學蒸水蛋、煲湯、肉骨茶，或者整道菜，燜吓排骨，話晒三餸一湯。」相信日後安仔必定有口福。<br>Sammi又憶述中學年代曾為當時的男朋友親製老套心形三文治，「諗起就好笑，好彩冇食瓜佢。」她又試過上家政堂學製叉燒，豈料跟她拍檔的同學仔買了一嚿叉燒回校，她笑說：「畀同學笑死，結果成堂都冇整到，因為嗰嚿係熟叉燒。」</p><p>微博感謝祝福</p><p>今次Sammi在節目中落廚，冇實際但擺姿勢，她說：「係梁祖堯叫幫手煮，我自己都唔識，但我係演員會表現水準。」<br>此外，Sammi現身在香格里拉拍攝新片《高海拔之戀II》，要與安仔短暫分離，昨晚8時許她在微博張貼大頭新相及留言，並表示會將大家的祝福收下，她寫道：「拍攝過程並不輕鬆，幸好我身體頗能適應，高山症並未出現。身處高海拔，跟香港的沸騰喧鬧相比，這片高地恰恰提供了一份我所需要的寧靜。」<br>採訪：胡比<br>攝影：陳慧安
</p></body></html>