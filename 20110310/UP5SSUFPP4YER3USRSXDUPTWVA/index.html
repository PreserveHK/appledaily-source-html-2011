<html><header><meta charset="utf-8"><title>中環在線：先進新總裁　為換帥解畫 - 李華華</title></header><body><h1>中環在線：先進新總裁　為換帥解畫 - 李華華</h1><p>先進半導體ASMC（3355）前日公佈業績兼換埋總裁，業績扭虧為盈雖然靚仔，但都唔夠總裁疑似被炒搶眼。噚日管理層即時出嚟解畫，新老總謝志峰話，通告用詞的確會令人誤解，查實冇乜事發生，只係公司去到一個新階段，希望有個新領導再帶領公司衝刺。至於前總裁周衞平，家仍然喺管理團隊裏面。<br>講番謝志峰，入ASMC之前，喺中芯（981）負責IR高管，主要同內地傳媒打交道。佢話，家香港傳媒好專業，會喺數字基礎上寫嘢，反而內地傳媒就比較大膽，會憑空想像。係o架，聽你解完畫，都唔會陰謀論屈你逼走舊老總，華華同班行家當然夠專業！</p></body></html>