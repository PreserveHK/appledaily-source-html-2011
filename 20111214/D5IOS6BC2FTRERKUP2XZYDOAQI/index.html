<html><header><meta charset="utf-8"><title>冧女手機兼玩唇筆　Kiss塗姐</title></header><body><h1>冧女手機兼玩唇筆　Kiss塗姐</h1><p>貪靚係人嘅天性，有時更希望幫身邊嘅靚人、寵物化番個靚妝，咁Fujitsu呢部KissF-03D應該幫到你！淡粉紅色調，襯埋跟機唇膏筆形Stylus，感覺已十足一套化妝專用Accessory；除咗手寫日記，你更可任意畫公仔、填顏色，甚至為靚相轉個新Look，加埋美白拍攝特效，貪靚嘅你肯定愛不釋手。<br><br>記者：陳國輝<br>攝影：劉永發<br>Model：Waye@GME</p><p>3.7吋芒自畫靚唇</p><p>支援輕觸筆嘅智能手機，猶如翻生一樣，繼早前HTCFlyer，三星GalaxyNote更誇張到一度斷貨！其實手中有筆，唔止可提升手寫輸入嘅速度，仲能夠畫公仔填顏色，樂趣更多。Fujitsu最新F-03D，不但加入唇筆形Stylus，更內置《TegakiDiary》程式，比一般手機記事簿只能輸入時間、地點等「例牌」資料做得更多，F-03D唔止介面設計到好女仔Feel，仲可挑選唔同風格「簿皮」，如玫瑰花、粉紅格仔紋等，貪新鮮女仔都會滿意。除可挑選畫筆顏色、粗幼，喺日曆上任意寫字外，最特別係可即時插入相片，再調整大細、旋轉斜度等，執到靚先用。整體嚟講，手寫嘅玩意、流暢度幾令人滿意，可惜支筆除咗款靚，其實唔似得Note可作出Capture動作，加上F-03D只有3.7吋芒，用上手唔算好闊落，不過對女仔嚟講反而啱啱好。</p><p>影相有美顏特效</p><p>講到硬件規格，F-03D絕對唔似一般高階日系機，又玩雙核CPU，又配備過千萬像素咁誇。不過，F-03D叫火力集中，擺明車馬冧女為主，唔止外觀、介面好Kawaii，連相機都添置大量女仔分唇。舉例說，你可於拍照前選擇Girly-glamstyle、Beautyeffect又或Natureeffect，分別係前者會帶出濃妝效果，例如加入大眼仔妝、深色粉底，甚至濃密細長嘅眼睫毛等；而後者則帶出感覺自然，像素顏般嘅妝扮。影出嚟嘅效果仲一啲都唔誇張，睇唔出有後期加工嘅效果，抵讚！至於女性手機必備嘅相框裝飾，F-03D亦無走雞，共十幾款，畀你慢慢揀。</p><p>DetailSnap
</p><p>DocomoARROWSKissF-03D</p><p>系統：Android2.3<br>處理器：MSM82551.4GHz<br>屏幕：3.7吋輕觸芒<br>記憶體：1GBROM＋512MBRAM<br>體積：121×59×10.9mm<br>重量：約120g<br>查詢：三禾電氣（23740618）</p></body></html>