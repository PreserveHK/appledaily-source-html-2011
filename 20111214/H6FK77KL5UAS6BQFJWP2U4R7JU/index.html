<html><header><meta charset="utf-8"><title>家宅男女之揀邊科：1/5頭髮咁幼　水滑羊毛Warm</title></header><body><h1>家宅男女之揀邊科：1/5頭髮咁幼　水滑羊毛Warm</h1><p>遠足、踩車、旅行、滑雪……統統因為太凍唔願做？其實根據唔同環境溫度，打好個底，着番件保暖排汗內衣，一樣可以輕鬆暖住玩！今年新返激暖羊毛保暖衣，纖維只有1/5頭髮咁幼，完全唔拮肉，極破格！<br><br>記者：陳家蕊<br>攝影：蔡家輝、林栢鈞<br>Model：CoCo、LaYing@GME</p><p>專家教路</p><p>香港攀山專家鍾建民：曾經攀登過七大洲最高峯及勇闖南北兩極。</p><p>識排汗　唔使濕凍！</p><p>排汗同保溫有乜關係？真係着多幾件衫就可以保暖？「人在冬天活動時也會出汗，內衣濕了，保暖功能會下降！」鍾建民勇闖南北極都係着唔超過五件衫：「我當日喺南極着咗一件Factor1（10℃左右）同Factor2（0℃或以下），外套GORE-TEX。」推薦F1、F2係欣賞佢排汗功能高！鍾Sir就曾經在遠足過後，看到自己的衣服有煙出，其實這是汗揮發變成了水蒸氣，足證其效能之高！</p><p>保養3點
</p><p>1.可洗衣機清洗；忌用熱水，水溫可參考標籤。<br>2.切忌烘乾、使用漂白劑及柔順劑。<br>3.一般保暖排汗內衣壽命，可長達十年，即使起毛粒及被勾甩線，也可保持其功能特性。</p><p>排汗衣都有溫度計</p><p>其實排汗保暖衫絕非只得一種！例如Patagonia就有款為高活動量，同潮濕環境而開發的質料——Capilene聚脂纖維，可因應不同環境溫度，提供四種選擇。</p><p>Capilene1：玩轉炎夏　專散熱</p><p>在高溫夏日，踩單車、行山，跑步出汗都絕對不成問題，其質料快速排汗，可加速身體散熱，令你感到凉快。<br><br>適合溫度：25℃--30℃或以上<br><br>厚度：1mm</p><p>Capilene2：稍秋凉　防吹風</p><p>在溫和至稍冷的天氣，要進行帶氧運動，着咗佢令你不會感覺到有汗黏身，就算偶有風吹，亦不致感到寒冷。<br><br>適合溫度：15℃--25℃<br><br>厚度：1--2mm</p><p>Capilene3：韓日滑雪　暖笠笠</p><p>原本只係對付10℃--20℃天氣，如將佢變為中層衣、外套透氣防水Shell，就足以應付0℃天氣，日、韓旅行滑雪絕無難度。<br><br>適合溫度：10℃--20℃<br><br>厚度：3mm</p><p>Capilene4：極地破冰　無難度</p><p>最溫暖等級，選用Polartec出品的PowerDry抓毛，極富彈性，適用於-15℃環境，即使坐破冰船去北極睇極光都無有怕！<br><br>適合溫度：-15℃--10℃<br><br>厚度：4--5mm</p><p>靚款保暖推介<br>PatagoniaCapilene1GraphicCrew$420/a</p><p>背面有型格圖案，當T-shirt着出街都得。</p><p>SubZEROBaseLayerFactor1$325/b</p><p>勁Sharp螢光黃，踩單車着又Sharp、又暖！</p><p>SubZEROPPLongSleeve$345/b</p><p>V領設計，男士着恤衫都唔會怕露底衫，是最受歡迎款式。</p><p>FusePro200$386/b</p><p>德國品牌出的保暖排汗內衣，是你另一個溫暖選擇。</p><p>資料室<br>保暖衣　係尿片副產物！？</p><p>第一代排汗保暖內衣嘅用料，竟然來自一塊尿片？<br>話說二次大戰後，北歐雪地運動員及在北海工作之水手們，均不約而同在追尋更快乾、更保暖之內衣，用來取代傳統羊毛內衣。在七十年代的挪威，有一家運動服裝廠就無意中發現隔鄰的一所紙尿片廠，正在使用聚丙烯纖維（Polypropylene）作為紙尿片之裡布，因為聚丙烯有着帶水而又不吸水的特性，無論多濕也很快乾透。而這正是大家夢寐以求之內衣材料！這家運動服裝廠便將之製成內衣，面世之後廣受歡迎，這就是第一代保暖排汗內衣。</p><p>改版羊毛衫　極暖極滑！</p><p>如果你怕對化學嘢敏感？咁不如着極保暖嘅羊毛底衫啦！羊毛底衫唔一定拮身又多靜電！新版Merino羊毛質料、保暖排汗內衣就無以上缺點！Merino嘅保暖度更比Capilene好，同時亦分咗三種等級制，同Capilene系列一樣，標示數字越小，款式會越輕薄，反之數字越大越保暖。</p><p>適合溫度</p><p>Merino2：15℃--25℃<br>Merino3：10℃--20℃　<br>Merino4：-15℃--10℃</p><p>舊式羊毛內衣</p><p>1.經常拮身又令皮膚痕癢。<br><br>2.羊毛吸汗效果好，但不易乾，影響保暖效果。<br><br>3.水洗容易縮水、變形。</p><p>Merino羊毛質料內衣</p><p>1.18.5微米纖維，粗度是人類頭髮1/5，觸感柔軟。<br><br>2.新西蘭優質羊毛可傳導皮膚濕氣，做到排汗保暖。<br><br>3.不易變形，可機洗。</p><p>魔術貼測試</p><p>a.Patagonia（31882400）<br>b.沙木尼登山用品（23883626）</p></body></html>