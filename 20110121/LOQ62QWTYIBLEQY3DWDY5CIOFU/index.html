<html><header><meta charset="utf-8"><title>呂方嘆港女驚受騙淪為剩女</title></header><body><h1>呂方嘆港女驚受騙淪為剩女</h1><p>結束了16年愛情長跑，重踏單身路兩年多來，呂方重新領悟與人相處的技巧，懂得從別人角度去觀看事物。也漸漸放下藝人的戒心享受生活，他不停開拓自己朋友圈子，結識任何階層人士，又獨自走進戲院放聲哭抒發情感，他又研究出香港剩女現象是自我保護牆太高，只是一個禮貌眼神便會嚇跑。</p><p>與鄭裕玲分手後經歷了兩年多單身生活，呂方不停反思，漸趨成熟的他自覺最大轉變是待人接物的態度，以往工作上遇到別人不達要求時便埋怨不快，並銘記於心，將於3月開演唱會的他日前說：「家可能算啦，會企喺別人立場去睇，若果人哋做唔到，可能有某啲原因，呢個世界冇人係完美。」</p><p>放低藝人身份</p><p>呂方覺得個人生活與二人世界的思維不同，以往看事物會較為執着，現在只求舒服開心，他透露近年愛上獨自中午入場看電影，不論大製作或小品電影都看，他說：「中午場冇乜人睇，我鍾意點坐都得，感動就喊出嚟，完全唔理人。」<br>以往曾被指囂張高傲，呂方聞言笑說：「我係外表cool，裏面係水，好感性好易被人呃。」他明白本身是藝人身份，在街上遇到陌生人，只要自己一個點頭微笑便會給人友善的感覺，若果沒有瞅睬便覺得自己囂張，他說：「其實呢啲係自卑心影響，每個人都會有，正如我見到張曼玉都希望佢同我打招呼，如果佢先同我打招呼，我都覺得佢好好人，但換轉諗都可以自己放下自卑心，主動去打招呼先。」
</p><p>交友享受生活</p><p>引伸令呂方感到現在拓闊交友圈子，生活比以往更開心更享受，他透露朋友層有護士、律師等行業的人，他又研究出香港為何有剩女現象，他說：「喺內地或者外國，你望一下個女仔，佢會同你點頭微笑，會覺得你係欣賞佢，相反喺香港就唔同，女仔見到你望佢就會好驚，覺得係有所企圖。」<br>採訪：馬建華　攝影：陳志嵐<br>場地：TOMOTOMO
</p></body></html>