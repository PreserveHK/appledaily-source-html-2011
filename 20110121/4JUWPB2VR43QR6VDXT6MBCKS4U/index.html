<html><header><meta charset="utf-8"><title>WEEKEND好旅程：活樂遊1：澳門六百蚊米芝蓮靚宿　尋找處男炮</title></header><body><h1>WEEKEND好旅程：<br>活樂遊1：澳門六百蚊米芝蓮靚宿　尋找處男炮</h1><p>不少港人愛到澳門遊，都好掛念以前馬交五六十年代矮樓房、通街係食店的風味。當大家以為城市化、娛樂場化已全面掩蓋澳門之際，原來還有一些角落尚未被娛樂化。<br><br>記者：蕭漢祥<br>攝影：王文忠<br>模特兒：SukmiHo</p><p>兵營改建　葡式風味</p><p>出發前，攝影師言談間話：「即使我有口臭也沒有銅臭，都係以前的澳門啱我口味。」的確，澳門現在娛樂場仲便利過便利店，很回味十多年前澳門的純樸……今次到訪北面望廈山上的望廈賓館（PousadadeMong-Ha），葡文Pousada解作「神聖的休息地方」。Sukmi卻猶豫：「賓館……住唔住得人o架？」大家咪俾賓館兩字嚇親，望廈賓館不但靚，過去三年還連奪「米芝蓮推介酒店」名銜。由澳門旅遊學院管理，用來訓練修讀旅遊及酒店業的學生，又點會容許環境同服務唔見得人呢。<br>望廈賓館除了有20間房間、兩間餐廳，其餘則是教學大樓。據講，以前由葡國管治時，澳門駐紮了大批僱傭兵，他們就住在當時屬於兵營的望廈賓館。後來兵哥走了，旅遊局95年把營房改建成現時的望廈賓館及旅遊學院，但保留及仿造了不少葡式建築風格，例如牆上藍白色的瓷磚畫、吊燈、旋轉樓梯等，靚成咁絕對唔係港人所想像的「賓館」！進入普通房間前有個小廳，連接兩個門口是通往浴室和睡房；尊貴套房更有一個客廳，論size真係唔可以用賓館的角度去想像。房間還有電腦和免費上網。賓館內招呼住客的工作人員，不是學院導師，就是在實習的二至四年級同學仔，服務水準拍得住真正酒店從業員。</p><p>望廈賓館<br>地址：澳門望廈山<br>標準客房：$600至$800<br>尊貴套房：$1,100至$1,500<br>網址： http://www.ift.edu.mo/pousada </p><p><br>教學餐廳：抵食鬆軟鴨髀</p><p>好嘞，房間靚靚，餐飲都好重要，賓館內有提供自助餐或晚膳的教學餐廳，同樣都係學生的「課室」……吓?唔通所食都係試驗菜式，咪變晒白老鼠？咁又唔會，院方話食物全由曾任職酒店的大師傅所煮，學生作品唔會攞畀客人食，佢哋只係做侍應服務。講還講，試食最緊要，頭盤點選香煎鴨髀，鴨髀煎得外皮脆而肉質鬆軟，味道恰到好處；主菜紅酒燴羊膝，烹調方法令羊膝羶味大大減少，口感就像雞肉般滑溜。在此用餐再加50元，還可享用甜品自助餐，有芝士蛋糕、黑森林蛋糕、雪糕、香芒布甸和中式糖水等，甜品都有酒店水準o架。</p><p>望廈四圍望<br>百年炮台從未發炮</p><p>望廈一帶屬民宅區，無娛樂場、無大型商場，只得民房和學校等，感覺非常簡樸，就像回到十多年前的澳門，亦即係話呢一帶咁多年來都無咩改變。但，唔等於附近無景點，賓館一出門口，旁邊就有歷史悠久的望廈炮台，又稱為蓮峰山炮台或黑鬼山炮台，當年是澳門北面攻守的重地。從賓館斜路往上走，會見到一座寫上1866年的城堡，入面收藏了兩尊從未發過炮的「處男」炮台，係住客必到的影相位。</p><p>蓮峰廟探林則徐</p><p>離開望廈山，距賓館約15分鐘腳程則有蓮峰廟和林則徐紀念館。相信林則徐虎門銷煙一段歷史好多人都知，但林則徐曾到當時是鴉片集散地的澳門巡視，並與葡萄牙官員會面，當年這一幕正正就在蓮峰廟前上演，而林則徐辦公用過的亭台、案几等物品至今仍保留着。蓮峰廟已有百多年歷史，是澳門三大古廟之一，香火仍然好鼎盛。</p><p>林則徐紀念館：蓮峰廟廣場<br>費用：每位$5</p><p>牛房睇藝術</p><p>望廈山另一邊，有個「牛房」，當然唔係「劏死牛」之地，而係發展藝術如舞台劇、歌劇、攝影、繪畫、陶瓷等的地方，就像香港的牛棚。即日至2月27號，更有個「三個獨立個展@牛房」展覽，邀請了來自英國、中國及澳門的藝術家於牛房展出作品。</p><p>牛房倉庫：美副將大馬路與罅些喇提督大馬路交界<br>網址： http://oxwarehouse.blogspot.com </p><p><br>TravelMemo</p><p>持香港居民身份證毋須簽證。澳門駐港旅遊局：28388680<br><br>噴射飛航來往港澳碼頭至澳門，單程船票由$134起。網址： http://www.turbojetbooking.com </p><p><br>1港元約兌1.02澳門幣（文中價錢為澳門幣）<br><br>240V，三扁腳插座</p><p>澳門<br>明日大致天晴，10-16℃</p></body></html>