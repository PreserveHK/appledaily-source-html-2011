<html><header><meta charset="utf-8"><title>馮仁昭四圍超：趙薇坐蓮花空降　衣錦還鄉 - 馮仁昭</title></header><body><h1>馮仁昭四圍超：趙薇坐蓮花空降　衣錦還鄉 - 馮仁昭</h1><p>新一代吸金媽咪趙薇最近頻頻亮相，繼早前為湖南衛視擔任跨年演唱會嘅表演嘉賓之後，前日又去咗合肥市新落成嘅安徽廣播電視大廈，幫安徽衛視錄製春節聯歡晚會，趁新年密密發功，認真財源滾滾。</p><p>講鄉下話冧街坊</p><p>向來都係春晚常客嘅趙薇，上年因為陀住老公黃有龍嘅B女而謝絕表演，家陣B女出咗世，佢自然把握機會寓工作於娛樂兼發新年財。前日趙薇就返咗家鄉安徽錄製春節晚會。當日佢換上醒目嘅火紅色連身裙，坐住超巨型蓮花座從天而降，盡顯天后級氣派。幸福少奶奶趙薇有叠水老公錫、又有精叻B女湊，成個人顯得容光煥發，身形仲keep得好弗㖭，佢之後仲用家鄉話問候鄉親父老，咁識冧人搞氣氛，咁唔話得，抵佢年年長做長有。</p><p>上春晚圓家人願</p><p>據知，趙薇上春晚，除咗搵錢外，亦係滿足家人嘅心願，舊年趙薇生女後，一直活躍幕前，好多大時大節都因為工作冇得同家人聚首一堂，既然節日唔可以一齊過，屋企人能夠喺春晚節目上面見到趙薇，亦聊勝於無喎！<br>歷時3小時嘅安徽衛視春節聯歡晚會總共有23個環節，除咗趙薇，蔡琴等巨星獻技。晚會將於2月1日晚喺安徽衛視播出。</p></body></html>