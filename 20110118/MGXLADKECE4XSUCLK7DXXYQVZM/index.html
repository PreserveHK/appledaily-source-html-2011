<html><header><meta charset="utf-8"><title>張靈×458Italia　周身刀躍馬彈起</title></header><body><h1>張靈×458Italia　周身刀躍馬彈起</h1><p>樂壇怎樣青黃不接，總不斷有新人上場挑戰。嚟緊將推出大碟嘅張靈（Miya），公司老闆不惜借出新玩具法拉利458Italia，為佢專訪造勢。能歌善舞係基本，Miya仲識作曲彈琴兼寫散文，磨利周身刀，2011年準備要跟有姿勢有實際嘅拉利睇齊。<br><br>記者：徐影龍<br>攝影：黃子偉</p><p>拉利變得親民</p><p>第一眼見到Miya，唔係Cutie大眼靚女型，亦非寸爆Rock友類，第一印象係有點似少女版陳敏之！我承認，對當日一併出席做專訪嘅法拉利458Italia更感興趣，皆因由前年法蘭克福車展，到幾個月前嘅香港記招，都係擺定定影相，得個望字，今日終可近距離跟它嚟個「大清之旅」。<br>4,800ccV8引擎，規格唔算好誇張，「EngineStart」設喺軚環上已經型到爆，甫一撻匙，拉利嗰把熟悉嘅雄渾低沉咆哮聲，足夠令300米內嘅人齊齊應聲而望。由於採用最新兩段燃油噴注系統，喺市區燈位及上山等路段，低中轉扭力比F430嘅單一噴注更強勁，毋須下下踩大油爆上山咁嚇鬼，而且鋁合金超輕身車架，跑完大清再入大拗門郊野公園，全程順滑流暢，比過往拉利更易駕馭。親身坐過458Italia，視野良好，低矮車身上落尚算輕鬆，原來超跑已經唔興「瞓喺度」揸。一小段短聚足令我驚覺，拉利都唔係咁難相處啫，難怪Miya老闆一口氣訂埋嚟緊嘅開篷Spyder版。</p><p>跳舞作曲動靜皆宜</p><p>嚟到拍攝場地，由夢幻之旅返回現實，跟Miya邊拍照邊做訪問，劈頭第一句，居然當住老闆面講：「唔鍾意拉利！」好有性格啫。傾落發覺佢好男仔頭，例如車牌屬2號棍波貨Van類、揸車鍾意左穿右插、儍乎乎誤入大嶼山禁區、最想揸日產GT-R等等，代步愛驅係新MINI，唔係貪佢Cute，而係要CooperS嘅Turbo狠勁！毋須顧忌身份及修飾對答，Miya畀我一種好爽好真嘅莫名好感。<br>咁坦率其實唔多適合香港樂壇，希望多才多藝幫到佢。她本身有跳舞底，今年七月出碟，鋼琴功架去到五級，已寫咗首《你別難過》畀自己，自細愛睇書，滿肚墨水望能出版散文集。能歌善舞兼有文化一面，動靜皆宜，值得睇高一線！最後例牌問題，Miya心目中有乜DreamCar？諗完一輪，揀咗瑪莎拉蒂GT。鍾意揸車嘅人，點可能唔愛超跑，可能只係不喜大熱，較為鍾情買冷罷！</p><p>Ferrari458Italia</p><p>引擎：4,499ccV8<br>馬力：570hp/9,000rpm<br>扭力：540Nm/6,000rpm<br>傳動：七速+/-波箱後驅<br>0-100km/h：3.4秒<br>售價：$3,563,000<br>查詢：23650269（ItalianMotors）</p></body></html>