<html><header><meta charset="utf-8"><title>LED潛拍開路　5防夏水祭</title></header><body><h1>LED潛拍開路　5防夏水祭</h1><p>呢幾日感覺，夏天終於嚟喇，下水禮當然唔少得！想去沙灘影靚相？PENTAX有部全新OptioWG-1落場，防水防撞防寒防塵防壓，大玩超強5防，外形仲擺脫一般臃腫設計，去沙灘梗係型爆！<br><br>記者：許福合<br>攝影：陳盛臣<br>Model：Eagle</p><p>1.5米防跌唔怕散</p><p>齋睇樣，WG-1唔似係防水相機！無大嚿防護殼，型仔得嚟都唔使預備就可即刻落水（10米），徒手潛水拍攝夠晒用！<br>快門同開關掣包晒膠，不過機背功能掣出奇地無包實，無一般防水按鍵難㩒問題，而插卡同HDMI等位都可Lock實，唔怕入水。另外，佢仲可抵受-10℃低溫拍攝，1.5米墜下防撞、100kg壓力及防塵，集5防功能於一身！</p><p>5粒補光燈</p><p>閃燈在水下拍攝，效能唔高仲隨時會嚇走魚仔！所以WG-1專登喺鏡頭邊，加裝咗5粒補光燈，在使用對應水中拍攝模式時，5粒補光燈會持續亮起，可減少反光，光度亦會較均勻，配合ISO6400高感光度，無論影相或720p拍片，都包保清晰。另機身內置有GPS定位，方便睇相時檢查拍攝地點。</p><p>實試實拍<br>影指甲</p><p>1cm微距拍攝相當實用，近到影指甲都無問題，而且對焦速度相當不俗。</p><p>自拍輔助</p><p>相機內置一笑即拍、眨眼偵測等功能，玩自拍、唔使靠人，方便好多。</p><p>Profile</p><p>感光元件：1,400萬像素CCD<br>變焦：5倍光學<br>感光度：ISO80-6400<br>鏡頭：28-140mm<br>屏幕：2.7"<br>攝錄：720pMotionJPEG<br>記憶卡：SD/SDHC/SDXC<br>體積：114×58×28mm<br>重量：157g<br>查詢：捷成洋行（29262300）</p><p>同場加映<br>RS1500玩換皮</p><p>PENTAX除咗K-x系列玩潮Look，新推出RS1500亦玩換皮，機面面板隨意更換，隨機仲有10種皮你揀，真係日日轉Look都得。RS1500靚玩1,400萬像素CCD，內置9種濾鏡，有針孔及懷舊等效果。</p></body></html>