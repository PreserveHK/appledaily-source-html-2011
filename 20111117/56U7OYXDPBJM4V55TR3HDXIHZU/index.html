<html><header><meta charset="utf-8"><title>鐵騎新手實戰　3大忌　4竅門</title></header><body><h1>鐵騎新手實戰　3大忌　4竅門</h1><p>相信大家會遇上一些鐵騎學神獨個兒在馬路上練習，駕駛學校往往教曉你如何操控，之後的路上實戰卻是有限度指教，確實有點自生自滅感覺。想將揸皮包鐵的危險程度減到最低，今日找來Steven指教三個月新手Hay，大談鐵騎新手揸車的三大忌，更將騎駕四大竅門袋入你袋。<br><br>記者：許維雅<br>攝影：伍慶泉<br>鳴謝：StarBikeLtd-BGMotorsport</p><p>實戰路段作觀察</p><p>好多人都話揸電單車危險，擁有豐富訓練Superbike賽車手經驗的BG賽車中心負責人Steven，卻認為大部份電單車意外都係由車手錯誤騎駕或判斷所引致的。究竟如何可以由學神變車神，一於找來買車只有三個月的新手Hay，實戰土瓜灣入清水灣路段，Steven緊貼觀察後再評分，指點一下一般電單車手常見的弊病。</p><p>結果</p><p>「跟一般剛考完牌的香港人相比，Hay揸呢架啡呤車的表現算是不俗，但路面經驗明顯不足。有幾點是十分重要，對電單車新手於技術上的進一步提昇有好大作用。」</p><p>大忌一　啡呤車</p><p>若然新牌仔一開始揸啡呤車，好易影響他們的後期發育，因為座位高、坐姿要向前趴、入彎掉頭又唔穩定，對於新牌仔有一定困難，由初初揸車已經驚，到之後要揸大車的話，更加難有信心。尤其呢類型二衝程啡呤車，低轉時馬力不足，高轉時爆炸力大，就更難操控。所以初學者最好揸街車，座位較低，轉向又較簡單容易，待取得路面經驗及信心才轉揸啡呤。</p><p>大忌二　手腳預備煞車</p><p>於香港揸電單車，Steven成日教大家要DefenceRiding（防禦性駕車），因為好多人無留意你，車手要隨時預計有突發事發生。但防禦性駕車並唔代表要準備隨時拉迫力，手腳經常放於手迫力及踏於腳迫力之上作預備煞車的動作是一個壞習慣，這樣好易造成慣性立刻用力煞車，Overbrake入彎造成炒車。特別一提的是盡量避免用後煞車，因為後輪煞車好易令車尾兩邊擺，其實前煞車已經做到85%功能，而前叉亦有助吸收力量。</p><p>大忌三　雙手伸直</p><p>好多人揸電單車都會慣性雙手伸直撐實手柄，這亦是錯誤的。當手伸得太直握得太緊時，上半身會變成前懸掛的一部份，震盪會由手柄傳到身上，因而令上身擺動好大，手應該要微微屈曲吸收路面所帶來的震動及緩衝。</p><p>竅門1　放鬆身移重心</p><p>揸電單車要識得放鬆，放鬆身體自然會有動作配合。若然身體繃緊的話，重心點永遠只壓在座位上面，其實重心點必須放在一架車的最低處，即是腳踏，重心位越低，所需的轉向弧度越細。<br>正確姿勢是坐後些，雙手要彎曲，手掌毋須握得太緊，煞車前用雙膝及大腿內側夾實油缸，入彎時內彎腳輕提起以腳尖壓腳踏，再將腳向外反，臀部移出一半，車身自然向內彎傾，而所傾的角度亦相對較細，入彎更穩定。</p><p>竅門2　反手軚</p><p>有一個電單車轉向方法稱為反手軚，當你要轉左時，應該將把手反方向推向右邊，車身便會向左傾。呢個方法會令架車傾側得更快、轉向時間更快、轉彎角度更窄，可以更遲收油入彎，賽車手都是如此入彎的。</p><p>竅門3　眼望遠方</p><p>眼睛不可只顧前面，眼睛永遠要看着最遠處，況且你望住邊度，車自然會跟住你眼睛想去的地方。</p><p>竅門4　入彎走線行正路</p><p>入彎時行正路並非指行馬路正中間，因為路中間油漬多垃圾多，電單車手應該盡量避開。經常提到的DefenceRiding就是入彎路線要正確（圖示），讓對頭車容易睇到你之餘，又可縮短行車距離、減低車身傾斜時間，更加可令出彎角度盡量放大睇清路面情況。</p><p>鐵騎升呢訓練班</p><p>揸電單車經常獨來獨往，學牌後往往少人從旁提點，難以進一步提升騎駕技術。BG賽車中心會定期舉辦一些Superbike訓練班，提供600至1,000cc電單車讓學員於珠海或上海賽車場訓練，全套課程由$3,600人民幣起。Steven笑言不少自以為技術一流的學員，於第一個圈便衝了出沙圈呢！<br><br>查詢：23108822<br>網址： http://www.bg-performance.com </p></body></html>