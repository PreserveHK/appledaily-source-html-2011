<html><header><meta charset="utf-8"><title>花師奶都要凸　3D派對公然搶錢</title></header><body><h1>花師奶都要凸　3D派對公然搶錢</h1><p>自《阿凡達》港票房破億，立體電影即如雨後春筍，哪怕見慣扁撻撻的花師奶都加入3D激凸戰團！到底是劇情所需？還是只為吸引觀眾而勉強加插進去的噱頭？鹹魚青菜各有所好，以前不看3D的話尚有普通版，如今連普通版都變罕有，是時候想想，3D熱潮有否剝削觀眾選擇。<br><br>記者：蔡俊業<br>攝影：周旭文、梁細權</p><p>3D片一年多一倍</p><p>動筆前先報定案，3D電影從來不是我杯茶，皆因入場睇戲劇場為先、畫面為輔，妹仔大過主人婆未必有好下場。像看《愛麗絲夢遊仙境》，畫面拂來拂去似催眠咒語結果瞓着；又試過花80蚊買飛幫襯《舞出真我3D》，雖見演員渾身是勁、水花四濺，但三維技術無法突出此重點，感覺搵笨，往後便極少看3D。話雖如此，3D叫座力依然，觀乎過去一段時間，電影公司照舊製作，各大院商照例上映，3D熱潮方興未艾，卻越來越濫，就連《我們這一家》的花師奶都要標榜有三維，在上周公映的劇場版《我們這一家3D：超能力花師奶！》變身3D女超人，片長僅50分鐘收$35，以為好抵？按100至120分鐘的電影長度比例作計算，實收$70，貴爆！「我都唔明，同事都話花師奶扁撻撻有咩3D？好搞笑！」娛藝（UA）院線副總經理黃韋琪（Vicky）直言，現在的3D電影確實過濫，她以數據佐證，2009開始3D電影暴增，「當年有15套上映，去到2010年已經28套，2011年截至現時為止已有34套，但有可能唔止，你都知有時本來有啲戲唔係3D都變咗係！」</p><p>院商<br>剝削觀眾選擇權</p><p>Vicky大唱反調令人訝異，「我唔知其他行內人點睇，可能今次我咁講俾人鬧都唔定！」她認為3D戲越來越多，對於戲院確實或會帶來反效果，譬如剛過去的聖誕新年檔期，差不多所有戲都是3D，「《小人國大歷險》、《魔幻王國：黎明行者號》等，總之有得睇就係3D，變咗我覺得當觀眾消費時，係唔係真係套套都可以afford得起？再加上如果有啲戲真係唔係效果咁好時，慢慢就會厭倦，影響入場意欲。」但是3D版賺錢，卻令到普通35mm版本變得罕有，年卅晚上映的《青蜂俠》，全線UA院線都播3D版，反而非主要競爭對手百老匯院線仍在部份戲院放映普通版。Vicky說去年狂收九千萬票房的《反斗奇兵3》本身都有普通菲林版，但力谷3D版當然是看錢份上，「畢竟係一門生意，我哋有3D設備喺度點解唔做3D呢？其實放映的house咁有限，而大時大節又會好多3D戲上映，好似農曆年成七、八套戲上，你一定會揀個有最高收入保證的！」那是否承認現時觀眾選擇少？「我覺得呢個moment係，但我自己或者其他行家都會考慮，就係慢慢畀番選擇觀眾。在同一檔期許可的情況下播普通版，好似有啲卡通片咁，老實講，小朋友睇得多3D都唔好啦！」而她說的時間，是在不太多大片上映的淡季檔期。</p><p>導演<br>刻意3D阻吸收故事</p><p>面對3D電影氾濫，《打擂台》的導演之一鄭思傑謂，「家已經唔係咁多人踴躍入場睇戲，仲有咩方法可以成為一種噱頭？3D喺屋企未必睇到，你要入戲院睇，我覺得係生意上的計算！」到底是電影公司自製市場效應，還是真有市場？他說這是自由經濟帶來的必然結果，若然第一套3D成績差就不會再有，「好似當年的《薰衣草》標榜4D，播映時有埋薰衣草香味，但呢樣嘢到家已經無咗，就證明市場唔接受！」以創作人角度出發，他認為3D戲切忌為3D而3D，言即要將3D技術與劇本融為一體。他以《阿凡達》作例：「因為係虛構世界，同埋佢哋特技做得好好，成件事都是電腦的animation，3D創造出前後景同埋立體感，令觀眾置身其中。雖然睇兩個幾鐘係攰，但我唔介意enjoy成個experience。記得上次睇《史力加萬歲萬萬歲》時睇3D，會覺得好似好專登，阻止我去睇本身個故事，無融入到整件事，咁我就情願去睇普通版。」</p><p>影評人<br>只想快點離場！</p><p>影評人皮亞對於3D電影不以為然，當大家睇3D版《阿凡達》嘆為觀止時，他卻情願快點散場，「睇到我對眼好攰，真係睇到一半頂唔住要除咗副立體眼鏡對住幾重影像夾硬睇埋佢！」他認為戲院面對3D電影不是沒有選擇，「荷李活片一定有3D同普通版畀佢哋揀，所以家絕對係戲院焗觀眾要睇3D版！」<br>另一資深影評人黃國兆剛在上周末的《蘋影話》專欄中寫道：「潮流興3D，尤其荷李活，甚麼題材都嘗試用3D來包裝！以我所看的一場3D《青蜂俠》，3D的弊端顯露無遺，畫面灰暗，反差不足（光位不光，暗位不夠黑）。動作場面以傳統的短促鏡頭和急遽剪接呈現，更凸顯了3D的無所作為。我相信同一影片的IMAX3D貴價版好不到哪裏，之前《創．戰紀3D》給我的信心又再喪失殆盡。我以後都係睇番菲林版本算嘞。」</p><p>觀眾Unlike!</p><p>「我唔覺得市面上有太多3D電影，通常大卡士或者有足夠資金投資落先會拍。因為都有菲林版畀觀眾多個選擇，同埋睇唔睇都係個人觀感問題。可能有人鍾意3D效果，就算係一套動畫都會揀！」</p><p>「我唔明點解套套電影都要3D，其實唔需要太真實，因為太真實就會無咗幻想空間。同埋全部都係3D版，2D版好難搵，而且3D版收費亦太貴！」</p><p>「我覺得3D係好噱頭嘅嘢，只係令觀眾嗰一下覺得好爆、好正，而唔係幫助套電影去表達內容，同埋好多時都係焗睇，好似《花師奶》咁，好哋哋係2D，點解要將佢搞成立體呢？」</p></body></html>