<html><header><meta charset="utf-8"><title>七日飛七次黎耀祥連踩五城賺到笑</title></header><body><h1>七日飛七次<br>黎耀祥連踩五城賺到笑</h1><p>視帝黎耀祥今個農曆新年連踩大馬和美加合共五個城市登台瘋狂掘金，雖然祥仔此行日日搭飛機終辛苦到病倒，但收穫卻是歷年來最豐富一次。祥仔今次除獲加州政府頒發感謝狀，更獲拉斯維加斯一賭場高層垂青，力邀他到旗下集團於新加坡等地的賭場登台，絕對是財源滾滾來。</p><p>繼去年農曆年到美加登台後，黎耀祥年三十晚至年初八，又偕太太Julia飛往馬來西亞、美國拉斯維加斯、洛杉磯、三藩市和加拿大多倫多共五個地方掘金，由於《巾幗梟雄》和《義海豪情》在當地熱播，當地fans一見祥仔就大叫柴九和劉醒，令祥仔興奮不已。<br>然而，祥仔亦自言搭飛機搭到頭暈：「七日搭七轉飛機，年三十晚去大馬雲頂同米雪登台，初一由大馬返香港即刻飛去洛杉磯，跟住去拉斯維加斯威尼斯人同陳法拉做個privateparty，第二日飛去三藩市同戴夢夢、趙碩之做騷，第三日再到多倫多同潘宗明做dinnershow同商場騷，每日早機，多倫多嗰邊天氣又凍，零下十幾度，結果病咗，要喺嗰邊睇醫生，好在演出都好順利。」</p><p>獲頒感謝狀</p><p>祥仔今次除賺個盤滿缽滿，更獲加州政府頒發感謝狀，他說：「三藩市同洛杉磯都有頒感謝狀畀我，最有代表性係加州政府嗰張，係多謝我咁多年嚟提供娛樂畀當地華人。聽老婆喺美國嗰邊啲屋企人講，張感謝狀對我移民好有幫助，不過我暫時冇諗過移民。」<br>另外，祥仔在拉斯維加斯演出又獲金沙集團華人高層垂青，二人更在台上合唱《海闊天空》。祥仔說：「個高層太太好鍾意睇我做戲，佢哋話嚟緊新加坡個賭場同出年美國想再搵我幫手！」<br>採訪：林妃</p></body></html>