<html><header><meta charset="utf-8"><title>2011橫濱CP+第二擊：JVC混種DV　60FPS掃射</title></header><body><h1>2011橫濱CP+第二擊：JVC混種DV　60FPS掃射</h1><p>數數手指，大部份知名相機廠都係日本陣營，所以自然對CP+大力支持、大曬新機！比較矚目有富士X100、OMXZ-1等，不過佢哋之前都在國外相機展亮過相，驚喜欠奉，而JVC同OM展出新機各有賣點，值得捧場呀！<br><br>記者、攝影：許福合</p><p>拍片靚2倍</p><p>JVC嘅DV曾幾何時都係一代潮物！但近年可謂乏善足陳。JVC喺CP+力谷GC-PX1，巨炮配細Body、外形勁似NEX，不過碌炮出奇地弱，只得10倍變焦，機背3吋芒可作180°揭起，雖然角度稍欠彈性，但基本上可滿足不同角度拍攝。<br>究竟當佢係DC定DV？影相方面，佢使用1,062萬像素CMOS，連拍速度達每秒60張，若改用每秒15張連拍，更可一次過連拍144張，絕對稱得上DC界機關槍，比好多單反仲要強。<br>DV攝錄功能更屬強項，全高清1,920×1,080/60p拍片，影片數據量達36Mbps，比一般數碼相機會高出2倍以上，所以影片喺色彩及細緻度上，感覺更Details。當然，儲存容量亦相對要求更高，所以GC-PX1內存達32GB（不過最高畫質下只可拍2小時影片），呢種大食法，好彩佢插得SD卡啫！</p><p>4K手提攝錄機</p><p>JVC仲展出咗部4K手提攝錄概念機，解像度達4,096×2,160！比傳統全高清（1,920×1,080）總畫素高了4倍！機身規格暫時未有詳細公佈，但外形與GC-PX1相近。</p><p>注目新品<br>CasioEX-TR100　變形任扭</p><p>EX-TR100機身特別之處，係可以360°垂直扭轉機身，高影低摷、玩自拍都一樣方便，有需要時仲可當成腳架！1,210萬像素CMOS，配3吋輕觸式芒，鏡頭係21mm定焦，能拍攝1,920×1,080/30fps影片。</p><p>富士X100　復古味濃</p><p>期待已久，今次終於有真機試！行1,230萬像素CMOS，操作玩復古，機頂嘅擰掣式調校快門及±EV曝光值，玩落特別有復古味道。</p><p>OlympisXZ-1　簡約Classic</p><p>XZ-1同樣係好早就曝光嘅焦點機之一，千萬像素，配上全手動功能，支援RAW拍攝，不過用家們最睇重F1.8超大光圈、淺景深；拍片方面較弱，只玩到1,280×720/MotionJPG。</p><p>RicohGXR　專用M模組</p><p>Ricoh雖然在CP+上無新機推出，不過就放咗剛公佈嘅GXR專用LeicaM接環鏡頭模組，內裏包括了一枚1,290萬像素APS-CCMOS。傳聞今年第三季度推出，值得期待。</p><p>3D攝錄<br>OlympusSZ-10　單鏡拍3D</p><p>OM有無新Pen？肯定答覆係……無！如果有的話，相信剛買咗E-PL2嘅會反枱囉！所以OM好識趣地轉谷SZ-10。咪睇個樣有啲土氣，估唔到佢竟然拍到3D相（要駁3D電視先睇到效果）！方法係先拍一張相，畫面會提示你移過少少，啱位就自動拍下第二張，合埋咪3D相囉！係原始咗啲，但效果幾突出！
</p><p>SONYMHS-FS3　裸視3D拍片</p><p>SONY今次亦大Show旗下3D產品，相機、電視、攝錄機等大曬冷，這部3DBloggieHDMHS-FS3，配備兩支鏡頭，能夠拍攝1080p3D影片，想睇3D效果？機背有個2.4"嘅裸視3D芒，不過真係幾細吓，唔夠過癮囉！</p></body></html>