<html><header><meta charset="utf-8"><title>隔牆有耳：習近平做賣樓生招牌 - 李八方</title></header><body><h1>隔牆有耳：習近平做賣樓生招牌 - 李八方</h1><p>樓價失控，政府出招都壓唔住個市，居屋都炒到癲，何文田居屋屋苑冠熹苑有業主為求放盤突圍而出，竟然出奇招，以國家領導人做「生招牌」，真係出位。</p><p>業主已封盤未能睇樓</p><p>八方老友係何文田街坊，日前回家途中，見到一張出位街招，令佢不禁駐足多幾眼。張街招內容係冠熹苑單位放盤，類似街招街頭巷尾數之不盡，呢張街招最特別係以「習主席曾到訪」做招徠，國家領導人習近平都睇過樓咁巴閉？買入呢個盤，會唔會都黐到少少旺氣呢？<br>賣樓街招冇吹水，國家副主席習近平08年7月訪港時，獲安排家訪兩個家庭，其中一個就係住喺冠熹苑嘅基層家庭，習近平當時送上奧運紀念茶具做見面禮，仲問咗戶主余生居屋樓價、通脹問題，親民騷圓滿進行。事隔經年，竟然仲有人記得習近平到訪冠熹苑盛況，八方老友都嘖嘖稱奇。<br>八方向該區地產代理打聽，經紀話街招放售個盤應該已封盤，相信約唔到睇樓。冠熹苑2000年入伙，係區內樓齡最新居屋屋苑，單位面積最細不足300呎開放式至最大800呎，小家庭、換樓客都啱。據近日成交紀錄，冠熹苑自由市場呎價約4,000幾蚊，經紀指補地價比率約四成幾，不過放盤唔多，一般少於10個，每月平均幾宗成交。</p><p>沙中線出口兼名校網</p><p>習近平曾經家訪，對樓價有冇幫助呢？經紀講笑話可能都有o架，不過更重要係未來沙中線何文田站其中一個出口位於屋苑對面，食正鐵路概念，因此業主都好惜售，封盤唔賣好正常。經紀又話屋苑位處34名校網，因此吸引到家長客，「呢個區仲有幾千蚊呎樓賣，真係幾吸引o架」。習近平日後上位坐正後，冠熹苑樓價唔知會唔會更上一層樓呢？<br>mailto:pf_lee@appledaily.com</p></body></html>