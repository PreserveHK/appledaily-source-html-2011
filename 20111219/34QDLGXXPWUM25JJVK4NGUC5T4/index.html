<html><header><meta charset="utf-8"><title>中環在線：黃錦康出盡風頭太極王馬場劈大石 - 李華華</title></header><body><h1>中環在線：黃錦康出盡風頭<br>太極王馬場劈大石 - 李華華</h1><p>上星期六，沙田馬場舉行美聯賽馬日，美聯（1200）主席黃建業理應係風頭躉，但嗰日佢嘅風頭畀副主席黃錦康（Albert）搶晒！<br>Albert話喺職場打拼，最緊要醒目，仲要周身刀張張利。話口未完佢即刻吳剛師傅上身，即場表演「徒手劈大石」。據聞佢練劈大石只係練咗一個月，果然功力深厚。</p><p>趙世曾嘆股市難睇</p><p>只見Albert手起掌落，嚿石就斷開兩截，堅過石堅！原來佢15年前，花成十萬銀請北京武術大師學太極，「我隨時隨地都喺度練功，好似啲下屬唔生性，發火時拍枱，瞓覺前都可以練，因為瞓喺度丹田都郁緊，唔會嘈到老婆，練完一遍就瞓到覺，慳番啲時間數綿羊。」<br>佢話練功過程好寂寞，好似好多年前學睇市，冇人信佢分析，太極都要忍受呢個漫長過程，「最緊要練好中正（基本功），好似三腳架都要三隻腳先企得穩，劈石技巧就係喺0.1秒用你個身嘅力壓落去。」Albert話，都會練到手痛，要返屋企捽跌打酒㗎。咁博，唔怪得老細甘願被搶風頭。</p><p>個個基金經理都做緊年結，華華喺馬場見到趙世曾，問佢點睇近排市況，佢話今年表現都算可以，「我始終覺得香港一定有人會買樓，如果每年有兩、三萬個單位供應，啲人就算今年唔買下年都會買。」咁股市呢？趙生就擰晒頭，「股市好難睇，個市上上落落，惟有睇遠啲，兩年後去到兩萬點應該冇問題。」<br>至於摩王黎汝遠對樓市就冇咁樂觀，寧願揸多啲cash，「好似賭馬咁，唔使次次都落場，只要落一、兩場得就得，睇樓都係一樣。」好似佢隻愛駒「天外之天」咁，今季首場出戰，上次跑第三，今次跑第二，留力都好重要。<br><br>李華華<br>mailto:LiWaWa@AppleDaily.com</p></body></html>