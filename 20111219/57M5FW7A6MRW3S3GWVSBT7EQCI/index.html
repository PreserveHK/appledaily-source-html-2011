<html><header><meta charset="utf-8"><title>投資的天空：大市欠方向　炒友最無奈 - 張士佳</title></header><body><h1>投資的天空：大市欠方向　炒友最無奈 - 張士佳</h1><p>半個月過去，指數幾乎原地踏步，似乎咩事都無發生過，但實際上評級機構與國家/央行們你一拳，我一腳，煞是精采，評級機構突然下調大型銀行評級，央行們見狀，立刻夾埋一齊救市。<br>評級機構亦唔示弱，話要將歐元區15個國家列入負面觀察名單，於是歐盟峯會中除了英國外，其他國家都願意組成更緊密財政聯盟，顯示合作的決心。<br>評級機構咬着唔放，話成果無法令人滿意，明年第一季仍要檢討各國評級，加上市場上對於銀行及歐豬國的短期融資問題仍存有疑問，結果兩股勢力拉扯之下，指數升完又回吐，了無寸進。<br>在兩方角力的情況下，最無奈的自然是缸湖中人，以自己為例，一手淡倉，見到央行勢兇夾狼，也被呃走了一截，但唔好以為只得淡友無奈，好友見國家們出手，心諗評級機構點夠打，之後都係大漲小回之局，毋須急於食糊，點知在高位吽吓吽吓，突然間又跌回挾升前位置，又怨自己今趟真係「有食唔食，罪大惡極」。<br>純以外圍因素來看，兩方角力在短時間都唔會停止，所以如之前所說，短期個市都會欠缺方向，上吓落吓，對港股投資者而言，或者更關心的是內地會否放水及救市，就像上周五般，港股午市便因內地傳再減存款準備金率而跟隨A股抽上。</p><p>倘再減準備金有隱憂</p><p>執筆時存款準備金率未降，不過，如果真係再減，筆者頗擔心內地究竟發生何事。上次仲可以話係呼應六大央行救市行動，但如今次傳聞屬實，似乎歐債的火真的燒到上大人身上，要快速撲火。<br>當然，有人會話這是中央開始放水的訊號，其實是好事，但通脹剛剛才回落，明年又到換屆時，寄望上大人如08年般再大開水喉似乎不切實際，可以說此刻內地應該是「Nonewsisgoodnews」。<br><br>張士佳<br>寶來證券（香港）資產管理部董事<br>本欄逢周一、三、五刊出</p></body></html>