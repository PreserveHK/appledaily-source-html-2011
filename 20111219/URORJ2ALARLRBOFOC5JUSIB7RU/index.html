<html><header><meta charset="utf-8"><title>蘋機會：分體PC　兩份玩</title></header><body><h1>蘋機會：分體PC　兩份玩</h1><p>某晚，部腦突然彈咗句「Hello」同你打招呼，鎮定啲，事關佢有可能係最新嘅SamsungSeries7SlatePC！此機最大特色係採用一分為二嘅設計，既可篤芒，也支援無線藍芽鍵盤，還提供平板專屬介面，最啱拎出街當Tablet咁玩，返到屋企，就梗係變回功能強大嘅PC啦！<br><br>記者：陳國輝<br>攝影：楊錦文<br>Model：Eriko@Zmodel
</p><p>12.9mm薄砌　5秒合體</p><p>平板配藍芽鍵盤，淨係iPad都見唔少啦！咪睇SlatePC採用11.6吋芒，薄到得12.9mm，就以為佢係平板，睇埋硬件先知，其實佢係一部電腦。入面行Windows7HomePremium系統，配埋i5雙核處理器兼64GBSSD硬碟，試問Tablet點會有咁強規格？<br>但講到最過癮，始終係分體式設計。SlatePC由一塊輕觸式屏幕、底座以及藍芽鍵盤組成，例如你想出街搭車玩，就可以將屏幕拆出嚟，直接篤芒使用；返到屋企之後，你亦可駁上底座，再連接藍芽鍵盤操作。值得一讚係，呢件手掌咁的骰嘅底座，竟提供齊LAN、miniHDMI、USB2.0以及耳筒Port位畀你，而且接駁時間大概5秒就搞掂，外出或當家用PC咁玩，肯定應付有餘。</p><p>平板專屬介面　多點觸控</p><p>拎起當Tablet咁篤芒，當然無問題，但佢並非行Android或者iOS，而係Windows7。為簡化操作方式，SlatePC仲特設一粒貌似iPhone嘅「中掣」，只要篤落去，畫面便立即由傳統嘅視窗Look，變成超簡單嘅Tablet介面。呢個專屬介面分兩頁，捽一下就到另一版，同時更採用Icon模式顯示，例如你想睇YouTube、打開相機功能，又或者上網，Click中Icon就入去，基本上同玩Tablet無分別。<br>可惜速度唔係太順，試過開啟WordPad要等幾秒，而睇片途中想快進、快退，更會出現Delay問題，如果你諗住長期當Tablet玩，都幾頭痕。</p><p>BodySnap</p><p>Profile</p><p>作業系統：Windows7HomePremium<br>處理器：IntelCorei5-2467M雙核心處理器<br>記憶體：4GBDDR3<br>硬碟：64GBSSD<br>顯示器：11.6吋LED屏幕<br>無線傳輸：802.11b/g/n、藍芽3.0<br>端子：一組USB2.0、microSD讀卡器、一組miniHDMI<br>厚度：12.9mm<br>重量：860g</p></body></html>