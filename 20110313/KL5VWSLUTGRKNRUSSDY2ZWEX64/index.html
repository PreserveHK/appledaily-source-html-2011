<html><header><meta charset="utf-8"><title>周日名牌：為名利爭「日本一」　鄭威濤繼續要做一哥</title></header><body><h1>周日名牌：<br>為名利爭「日本一」　鄭威濤繼續要做一哥</h1><p>鄭威濤，和之味飲食集團董事總經理，旗下有板長及板前等壽司店。他最廣為人認識的是，多次投得瀕危絕種的藍鰭吞拿「日本一」，贏得知名度亦換來環保人士咒罵，甚至在網上發起罷食行動。環繞鄭威濤的是非，豈止於此，旗下食肆被食環署暫停營業，與前妻的官司甚囂塵上，他一概處之泰然，「有我個名就係宣傳」。<br>記者：黃碧珊　攝影：程志遠</p><p>「最初去攞貨，啲供應商對我哋無信心，話唔可以直接賣貨畀海外公司，就算畀埋錢先都唔肯。」開日本壽司店是鄭威濤的理想，壽司店尤其着重新鮮食材，「啲貨唔好，畀最叻師傅整都唔識飛。」為了可在日本直接入貨，鄭威濤要在日本爭取知名度，以港人身份投得「日本一」，令他一舉成名，「家好多日本人都識得我，有縣政府向我哋拍門，叫我用佢地方嘅嘢。」<br>不過，由於藍鰭吞拿瀕危絕種，投得「日本一」亦激發環保人士不滿，在網上發起罷食藍鰭吞拿，一切衝着他而來。其實，早於08年首次投得「日本一」，鄭威濤已感受到壓力。「07年籌備東京第一間分店時，知道外國公司都可以投，又搵到出市代表，咁就去投。」最終以607萬日圓（當時約43萬港元）奪得，在香港得到各傳媒大肆「報喜」，但在日本則被當地人批評，「話攞晒啲好嘢走。其實我07年尾已經開咗赤坂板前，有半條留番喺日本。」</p><p>抗罷食　港以外分店出售</p><p>為減低日本人的反感，鄭威濤翌年開始，與認識的久兵衞壽司店合作競投。從09年至今，「日本一」均由鄭威濤及日本夥伴投得，今年更以3249萬日圓（約308萬港元）奪得。以日圓計，較首次投得價高逾4倍，打破築地99年以來紀錄。不過，雖然刷新紀錄，但香港報章對事件報道不多。對於相關報道逐年遞減，鄭威濤不以為然，「下年都會繼續投，但唔拎返香港，新加坡、中國、日本都有分店，投完咪畀佢哋食，唔好分國籍，都係我嘅客。」<br>能以積極態度面對眼前困難，只因訓練有素。早於05年，鄭威濤旗下壽司店曾因員工染上痢疾，被食環署封舖暫停營業。08年又因壽司蛋出問題，再被查封，「當時最難捱！唔理乜嘢原因，要做好內部清潔同個人衞生，要積極面對，無其他方法，惟有等食客接受番你。」</p><p>最難捱　旗下食店被查封</p><p>知名度令食店廣為消費者熟悉，但與前妻的訴訟，亦因個人知名度，由私事變成「新聞」，「公司嘅嘢已經進入法律程序，無得回應。佢（前妻）講就由得佢講，我唔需要回應，喺香港，講嘢無罪！雖然我得嗰四十幾歲人，但已經睇得好化。」<br>俗語說，「人怕出名豬怕肥」，鄭威濤卻說：「食得鹹魚抵得渴。」對他而言，「負面都係報道，總之出我個名都係同我公司做咗廣告。我明白大家（傳媒）都係搵食，有個尺度就得。」</p><p>鄭威濤簡歷</p><p>1986年　入行<br>1988年　赴日學藝<br>1990年　回港做導遊<br>1994年　引入日式班戟店<br>1996年　班戟店結業，夥友人引入日本味千拉麵<br>2004年　開設首間板前壽司<br>2006年　引入雪村串燒<br>2007年　在港開設首間板長壽司<br>2007年　在日本及澳門開板前分店<br>2008年　首位港人投得「日本一」<br>2009年　引入岡田珈琲<br>2009年　開首間自家烏冬專門店<br>2010年　與友人合資開板獎自家火鍋</p><p>近年「日本一」拍賣價</p><p>2008年<br>拍賣價＊：607萬日圓（約43萬港元）　重量：276公斤<br><br>2009年<br>拍賣價＊：960萬日圓（約82萬港元）　重量：128公斤<br><br>2010年<br>拍賣價＊：1628萬日圓（約136萬港元）　重量：232公斤<br><br>2011年<br>拍賣價＊：3249萬日圓（約308萬港元）　重量：342公斤<br><br>註：＊折合價按當時滙率計</p><p>刻苦當學徒博赴日學藝</p><p>鄭威濤首次品嚐壽司，是中學時期，「中三嗰年運動會，有同學請我哋幾個人去佢爸爸間壽司舖食lunch，嗰時壽司好貴，食唔起，一食覺得好好味。」加上當時大部份年輕人都深受日本文化影響，鄭威濤中四便到同學的壽司店當學徒。</p><p>越心急越唔教</p><p>「如果你唔出嚟博，唔行快兩步，唔肯蝕底，會無乜前途，尤其喺香港，我好細個已經係咁諗。」為博師傅帶他一同赴日學藝，「返工時間由下晝6點半到凌晨4點。我6點返到去，所有下欄嘢擸晒嚟做。好多師傅都係咁練出嚟，越心急想學嘢，通常越唔教，費事教識徒弟無師傅。見呢個o靚仔咁勤力，有前途，反而仲會教你啲秘訣。」<br>由於任勞任怨，鄭威濤終於可跟師傅一同到日本，但做學徒即使每月加薪，積蓄亦僅萬餘元，不足以應付日本生活費及學費，「問阿爸借萬幾蚊，話去日本學正宗啲，佢點都唔肯，最後問阿媽。」帶着辛苦得來的3萬餘元，鄭威濤跟師傅赴日，「我去之前學咗兩個月日文，都講唔到，啲壽司舖唔肯請我。帶去嗰幾萬蚊，捱得幾個月貨仔，惟有成日揸住本字典，日咪夜咪。」經過約兩個月後，終在機製外賣壽司店找到工作，3個月後日文較流利，跳槽到拉麪店，最終在歌舞技町一家高級壽司店任學徒。<br>回想學藝時，面對3名日籍師傅，「最初會覺得佢哋恰我，家諗番，佢哋對我嚴格係好事。」嚴師出高徒，鄭威濤的日式連鎖店得到外間認同。不過，現在的鄭威濤似生意人多於壽司師傅，還有沒有親手做壽司？「間唔中，去到舖頭會自己整，做壽司係一種樂趣。」</p><p>創業賣班戟</p><p>辛苦到日本學做壽司，偏偏學成歸來，鄭威濤不做壽司，「返嚟有壽司舖用萬幾蚊請我，比起走時得3000幾蚊，已經加咗好多倍。不過，我唔做，我要搵多啲錢，大部份做飲食嘅都希望有自己舖頭。」<br>不做壽司，他跑了去當導遊，「90年代初，日本環境好，初頭都係跟吓，之後每個月有5、6萬，好市嗰陣仲有成10至20萬。」兩年後，日式班戟店在日本盛行，鄭威濤將它引入香港，原因同樣是盈利高，「開班戟店成本平啲，只要30、40萬就可以開一間，當係入門版。不過，呢啲小食熱潮好快就過，可能自己經驗唔夠。」</p><p>壽司已成港人必需品</p><p>班戟店結業，96年與朋友合資引入味千拉麵，「雖然唔係理想（壽司店），但透過特許經營，可以學到點樣運作盤生意。」儲資本、儲經驗，終於在04年開設迴轉壽司店。<br>「Itamae（壽司師傅）日文漢字係板前，壽司師傳整壽司（意念）幾好喎！」其後再開、咖啡、烏冬等日式店舖，「啲客當迴轉帶上面壽司係裝飾，開『板前』有師傅喺面前整。其他嗰啲係我為食，帶返嚟香港。」<br>面對日式飲食店競爭激烈，鄭威濤充滿自信，「有市場先開得多，呢啲係定律。家壽司係香港人必需品，好多人每個禮拜要食一次，就算唔係好鍾意食，點都會一個月食一次。我睇好壽司呢行。」</p></body></html>