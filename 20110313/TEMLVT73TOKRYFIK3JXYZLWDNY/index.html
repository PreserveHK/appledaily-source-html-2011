<html><header><meta charset="utf-8"><title>丹尼爾學神上身</title></header><body><h1>丹尼爾學神上身</h1><p>【波係圓嘅】<br>百足咁多爪的體育評述員丹尼爾（陳恩能），因為忙到錯過在黎新祥生前來一聲問候，這記當頭棒喝，讓他辭去由朝忙到晚的公關工作，32歲仔走去學電單車、學揸飛機、學普通話，他說：「我不想再錯過任何事，以免悔恨難返。」<br>記者：徐嘉華<br>攝影：曾顯華
</p><p>學電單車<br>寧賺少啲免悔恨難返</p><p>3年前訪問丹尼爾時，他仍單身，眼前的他變了有婦之夫，外表仍然年輕，但他說心境因黎祥過身而變了，亦多了張電單車牌。<br>一次電台訪問而認識黎祥的丹尼爾說，二人投契得像兩父子，黎祥會無端端打電話約他喝咖啡；可惜這位「嚴父」去年癌病到了末期，剛好碰上丹尼爾的公關工作忙到飛起，公餘又要講通宵世界盃，在黎祥死前半年間，一通電話也沒有打過去問候。他說：「我從微博看到他的死訊時，喊到收唔到聲，真是悔恨難返；我唔想再咁忙，寧願賺少一點錢。」<br>放下不少公關工作，而評述則是他唯一不能捨棄的，因他視此為終身事業。05年開始在ESPN講MotoGP，不知不覺今年已踏入第7季；講車時聲線及語氣夠入屋，令觀眾很受落。上月剛拿電單車牌的他說：「學電單車是想用第一身的經驗去講，去年5月上第一堂後，再去講MotoGP已感覺唔同，好似車手在大雨濕滑的賽道上，轉彎時低到貼地，我會感同身受：『嘩，唔係掛，仲要落緊雨喎，會死喎』，我自己講得肉緊，觀眾會聽到。」</p><p>學揸飛機<br>為講F1自動增值</p><p>以為丹尼爾「百足」毛病又起，想學埋做飛機師，原來跟講F1有關。他說：「出發點是貪得意，亦覺得好型（他學的是港大校外課程的單引擎定翼機），但更重要是有幾課講『氣體力學』，同F1一樣，只是飛機是講升力，賽車講下壓力，不是好多人可以親身感受到F1，這個飛機理論和模擬駕駛課程幫到我，學完之後又不一定要揸飛機。」同期同學還有郭晉安太太歐倩怡，已畢業的則有效力飛馬的「土炮」卓卓。</p><p>學普通話<br>忽發奇想以國語講車</p><p>由04年開始在電台評述本地波，丹尼爾入行已經7年多，在賽車評述界站穩陣腳，他說：「京奧一役後，被網民力讚搞gag手法，我已選定走『幽默又專業』的路線，觀眾坐下來睇幾個鐘賽車，都是想找娛樂，其實做人都是想開心。」「幽默」的丹尼爾還有一個大志，現正在中大校外課程修讀普通話證書課程的他，希望有一天可以用「普通話」評述，他說：「普通話市場大是誘因，但亦知道可能性不大，普通話始終不是母語，但唔行第一步，你不會知有無第二步。」</p><p>做經理人一定要「夾」</p><p>「我只會花時間在夾的人身上。」32歲的丹尼爾兼職運動員經理人，希望憑自己「朋友多」的優點，為香港運動員爭取他們應得的，包括幫他們接廣告、接贊助商活動等，但大前提一定要「夾」。現在丹尼爾手頭上有3個「客仔」，每個背後都有令自己佩服的地方。</p><p>傅家俊　懂放下</p><p>第一個是桌球「神奇小子」傅家俊（Marco），丹尼爾說：「Marco去年11月好不容易拿到廣州亞運個人賽金牌後，我在報章上見到他說要『放下』金牌，我看完後一頭霧水，覺得他仍未退休，為何要『放下』？後來他解釋這『放下』（Marco信佛）是積極活在當下，贏了比賽，要放下，不能變得囂張，輸波亦要放下，不能因此而不開心，聽後獲益良多。」</p><p>李致和　夠毅力</p><p>第二個是香港三項鐵人icon李致和，丹尼爾不時跟他一齊踩單車，他說：「我好欣賞他十年如一日的毅力，大家都知道他做唔到世界第1，但點解過去15、6年來，他都每朝6點起床練水、9點去踩單車、下午跑步，我都試過想keep住日日跑步，但半年就放棄，致和是十幾年都交足功課，這是成功之道。」</p><p>歐陽若曦　好謙虛</p><p>第三個是賽車的歐陽若曦，丹尼爾坦言跟他鍾情賽車有好大關係：「賽車給人好奢侈的感覺，但他好淡泊，人又謙虛，這是我在他身上學到的。」</p><p>最「愛」3個人</p><p>做評述員才7年多，但丹尼爾的「體育情」幾歲仔、跟老竇一齊通宵睇波時已萌芽，他鍾情的體育項目，像評述員工作一樣瓣瓣通，更首次透露3個一生「最愛」：</p><p>F1最愛--冼拿（AyrtonSenna）<br>最得人心</p><p>「佢第一次站在F1頒獎台那一役（84年Monaco站）剛遇上暴雨，賽事曾因此中途暫停，但佢最後得第2名，像靈魂出竅一樣，不是天才是甚麼；他亦有好多車壇戰友同佢交心，好難得。」</p><p>MotoGP最愛--羅倫素（JorgeLorenzo）<br>估佢唔到</p><p>「鍾意佢夠薑挑戰9屆世界冠軍羅斯，08年一齊效力Yamaha，後來一山不能藏二虎，終逼走羅斯；賽車之外，佢又鍾意搞花臣，永遠估唔到佢嘅慶祝方式，試過扮羅馬武士、扮太空人。」</p><p>足球最愛--加斯居尼（PaulGascoigne）<br>大情大性</p><p>「最難忘加斯居尼90年踢世界盃踢到標眼淚，當時4強對西德領黃牌，令佢就算英格蘭入到決賽都冇得打，佢即場哭出來，大情大性，佢亦都係極具創造性的中場，至今無人能及。」</p><p>後記：英國情</p><p>丹尼爾的minicooper搶眼在每兩邊及車內的倒後鏡，都漆上英國國旗，他的英國情始於小時候跟父親一齊捧利物浦。他說父親早已轉會，自己還是利記迷，仍是情迷杜格利殊，世界盃亦一定捧英格蘭。</p><p>丹尼爾小檔案</p><p>真名：陳恩能（Daniel）<br>年齡：32歲<br>身高：1米76<br>體重：72公斤<br>學歷：中文大學地理系（00年畢業）<br>現職：體育評述員（F1、MotoGP、NBA、單車、田徑、足球等）<br>兼職：香港電台第一台「波樂無窮」主持人、運動員經理人、司儀、專欄作家<br>最喜愛運動：足球、籃球、跑步</p><p>丹尼爾評述員生涯</p><p>04<br>展開評述員生涯（由電台本地波開始）<br><br>05<br>開始講MotoGP<br><br>06<br>開始講F1<br><br>08<br>北京奧運節目主持（明珠台及J2）、港台體育節目主持</p></body></html>