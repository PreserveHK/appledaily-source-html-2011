<html><header><meta charset="utf-8"><title>1,001匹地上最強　轟爆法國</title></header><body><h1>1,001匹地上最強　轟爆法國</h1><p>由Veyron踏上舉世震驚嘅1,001匹一刻，地上最強銜頭已非佢莫屬。受邀直擊Bugatti法國發源地，親嘗2.7秒加速至100km/h嘅恐怖力量，瘋狂推背感已不能形容，身處其中簡直以為自己坐咗上神舟七號，加速力大到我不能動彈！<br><br>記者、攝影：徐影龍<br>鳴謝：VolkswagenHK</p><p>2.7秒爆上100km/h</p><p>乘着日內瓦車展剛完結，福士安排直踩法國北部Molsheim市，親身感受Veyron瘋狂一面。呢架有着過百萬歐元身價嘅Veyron，未連稅都要千五萬港紙，即係無金多寶，起碼要中兩次六合彩先買得起！連有錢佬都視之為DreamCar嘅超跑，最傲視全球係達到1,001匹馬力，0-100km/h僅需驚人嘅2.7秒！雖只屬齋坐嘅試車環節，但由御用車手OlivierThevenin駕馭，我大可專心影相，滋油淡定地感受一千匹到底有幾快！</p><p>由Bugatti廠房駛出，約10分鐘路程，到達長到望唔到盡頭嘅高速公路，心情既緊張又興奮，Olivier一句：「Areyouready？」我都未回應，佢已踩油喪飆。由於有大量電子輔助設備，馬力驚人但仍加速有序，唔會Spin胎跣住咁狂加速，絕無半點不安感。初段200km/h之前，只覺有好大力嘅推背感，但一上到近300km/h，開始唔對路，雙手被壓得緊貼胸前，部相機無用力拎住都唔跌！加速力簡直可用恐怖嚟形容！</p><p>駛入民居變溫馴</p><p>2.7秒飆完0-100km/h，跟住示範右轉大急彎，Olivier踩住時速百幾公里掟入，但Veyron比想像中更咬地，四驅本色發揮得淋漓盡致。最令人驚喜，係回程時穿過車多路窄嘅民居，就算街道全以碎石鋪路，亦唔會扽到甩肺，座椅承托力恰到好處，引擎亦靜靜地開動，Veyron已由瘋狂變得溫馴，嚟到香港鬧市，一樣可以好舒服地慢駛。唯一分別，係當地人見到Veyron駛過，早已司空見慣，換轉駛入銅鑼灣，肯定大堆人撲埋嚟合照留念。<br>激情過後，慢慢欣賞Bugatti廠房，呢度由創辦人EttoreBugatti故居改建而成，由於廠房只屬最後人手組裝，所以沒半點工廠廢氣及噪音，相反典雅建築、大片草原、小兔小鹿四圍遊嘅景象，更似一個避世勝地。一動一靜嘅衝擊，令我對Bugatti嘅獨特性更感印象深刻。</p><p>BugattiVeyronGrandSport</p><p>引擎：7,933ccW16Turbo<br>馬力：1,001bhp/6,000rpm<br>扭力：127.5kgm/2,200-5,500rpm<br>傳動：7速+/-DSG<br>0-100km/h：2.7秒<br>極速：407km/h<br>售價：140萬歐元（未連稅約港幣1,575萬）</p></body></html>