<html><header><meta charset="utf-8"><title>周一人物：舖王撐孻仔「唔會被迫遷」</title></header><body><h1>周一人物：舖王撐孻仔「唔會被迫遷」</h1><p>鄧耀昇係舖王鄧成波嘅第五仔，亦係孻仔。孻仔有冇拉心肝？唔知，但至少拉郁爸爸嘅身體。專訪喺拉斐特正在裝修嘅總部進行，波叔呢個大業主，特登過嚟陪個仔影張相打氣。<br>「照情照理，佢有心機做嘅，係唔會唔得，佢做呢行，至少唔會被人迫遷。」波叔講緊嘅，係最近發生嘅奇妙姻典結業事件。「對發展商嚟講，有新租客畀到好價錢，唔同原租客續租無可厚非；咁佢（鄧耀昇）無呢個顧慮，我照市值租金租畀佢o架，都叫做一盤生意。」鄧耀昇係唔會被人迫遷嘅，但就要均均真真每個月交租。<br>波叔有無同囝囝分享吓營商心得？「無話咩心得，佢呢行，每年都有咁多人結婚，年年婚紗展，人哋都生存到……我唔識呢一行，所以無得講咩心得。」<br>鄧耀昇4個哥哥，一個經營飲食業、一個行醫、一個經營裝修建築工程、一個經營眼鏡生意，孻仔鄧耀昇家除咗擁有自己嘅第一盤生意，亦繼續幫波叔做物業買賣、改裝同管理。<br>近年鮮有露面嘅波叔忙個不亦樂乎，「家啲嘢好貴，但有買嘢o架，買一幢幢嘅工廈囉！政府要活化工廈，不過唔係每一區嘅工廈都會買，有啲區，政府係唔會活化o架！」</p></body></html>