<html><header><meta charset="utf-8"><title>600嘉賓撐金利豐李小加幫手打鼓</title></header><body><h1>600嘉賓撐金利豐<br>李小加幫手打鼓</h1><p>如果金魚缸搞個最有影響力嘅排名榜，金利豐（1031）老闆娘朱李月華一定入三甲。金利豐早前借殼上市，最近完成收購金利豐證券、期貨、財務顧問同資產管理，為咗隆重其事，喺中環四季酒店大搞慶祝酒會，到場嘉賓人數大大話話有500至600人，簡直係商賈雲集，足見朱太喺圈內有幾多老友記，如果朱太出嚟選立法會議員，贏面應該好高㖭！<br>金利豐今次唔係大鑼，都要大鼓咁搞大佢，朱生（中）、朱太（左二）同幾位嘉賓打晒鼓，夠晒象徵意義。企喺朱太隔籬嘅港交所（388）行政總裁李小加（左一）亦打得相當起勁，朱生、朱太更加係吓吓有力！朱太話，平保（2318）旗下平安人壽同西京入股之後，金利豐亦可能繼續引入新投資者，平安人壽睇得金利豐好緊先決定入股，有晒品質保證咁話。</p><p>賭業及娛樂大亨雲集</p><p>呢個一字排陣容，集合咗港澳娛樂及賭業大亨。賭王爭產事件告一段落，四太梁安琪（右三）神采飛揚，夾埋老臣子蘇樹輝（左一）一齊賀朱太呢位金蘭姊妹。寰亞電影老闆林建岳（左二）仲從廣州回港出席酒會。右四為朱太父親李惠文。</p><p>彤叔酒會開始已現身</p><p>新世界發展（017）主席鄭裕彤噚日喺酒會開始無耐就出現，以佢嘅資歷，認真畀面朱太。大家見到彤叔，自然問吓佢周大福珠寶嘅上市大計搞成點，佢承認係搞緊，但應該唔會喺今年上市。</p><p>覃輝專程搭飛機到賀</p><p>星美（198）大股東覃輝（右）為人極之低調，平時好少公開露面，之不過星美曾經搵過金利豐批股，佢同朱太話晒都叫做有生意來往，難怪覃輝要專程搭飛機返來賀一賀朱太，話唔定兩人再有合作大計呢！</p><p>毛玉萍劉央雞啄唔斷</p><p>澳門賽馬會董事總經理李志強之前嫁女，毛玉萍（右）都有畀面出席，估唔到佢同朱太都有交情，又可以同西京投資主席劉央（左）雞啄唔斷，唔知係咪問劉央點解會入股金利豐呢？</p></body></html>