<html><header><meta charset="utf-8"><title>「希望自己有咁嘅福氣」甄妮羨慕鄧光榮夢中離去</title></header><body><h1>「希望自己有咁嘅福氣」<br>甄妮羨慕鄧光榮夢中離去</h1><p>甄妮前晚演出巡迴告別演唱會澳門一站，早前她不慎跌斷手，至今仍未痊癒，但甄妮為貪靚依舊穿上高跟鞋。談到好友鄧光榮日前在睡夢中離世，她百無禁忌地笑言希望自己也有如此福氣，安詳地離大家而去。</p><p>前晚「甄妮愛ShowFarewellWorldTour2011」在澳門金光綜藝館舉行，一向愛靚的甄妮換了6套歌衫，當中不乏低胸露腿裝，其中一套白色低胸晚裝更是由囡囡Melody親手製造。當甄妮除去外套時，明顯見她右手不能向後拗，甄妮說：「舊年年尾唔小心跌斷右手，醫生話呢四個月康復期隻手唔可以向後，只可向前，所以你哋畀利是我，我可以攞到。」<br>當晚林曉峰擔任嘉賓和甄妮合唱，甄妮叫他唱歌要挺胸，他聞言笑說：「我冇得挺喎。」甄妮到台下握手時見到賭王何鴻燊胞妹十姑娘何婉琪，兩人即錫面擁抱。</p><p>去年機場弄斷手</p><p>到安哥時，甄妮表示自己在澳門出世，故返來開騷十足回家，她則穿上白和銀的晚裝再襯以超高高跟鞋，她笑說：「呢對鞋我買咗好多年，但因為太高所以好少着，雖然係靚但易仆街，真係好黐線，好似跳樓咁。」<br>訪問時甄妮透露是去年12月在香港機場跌斷手，她說：「我俾個推住行李車嘅男人撞倒，撞到我跌低雙手撞埋架車度，隻腳仲即時流血。跌嘅時候我已聽到隻手有聲，但個男人見我冇乜嘢講完sorry就走，機場人員又認我唔到，以為我係鬼婆送我去醫療室，去到個醫生又唔知我斷咗手，仲推兩吓痛死我。」醫生預計要18個月才可完全康復，故近月來甄妮也是負傷上陣。</p><p>「瞓住走比較舒服」</p><p>提到好友鄧光榮日前在睡夢中猝死，她說：「當然會傷心，但佢瞓住走比較舒服，幾世人都修唔到呢種福氣。雖然佢係好年輕，但咁樣走係一種福氣，我都希望自己有咁嘅福氣。」<br>問到會否到靈堂送好友一程，甄妮表示看時間而定，她又聲稱自己跌傷，故不想現身將霉氣轉到朋友身上。甄妮透露最後一次見鄧光榮已是好幾年前的事，她又表示和鄧光榮的遺孀是好姊妹，不過近年較少見面。<br>採訪：王連連　攝影：陳順禎</p></body></html>