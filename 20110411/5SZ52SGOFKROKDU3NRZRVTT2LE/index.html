<html><header><meta charset="utf-8"><title>趣趣地：施丹仔過檔曼聯？</title></header><body><h1>趣趣地：施丹仔過檔曼聯？</h1><p>近期足球界好多名門之後都上位，上周六晚巴西中場馬仙奴囝囝堤亞高艾簡達拿，為巴塞射入聯賽第一球；而施丹嘅大仔安素施丹（圖）雖然只得16歲，已經係皇馬青年軍星級人物，盛傳獲祖雲達斯同曼聯垂青。原本以為施丹家係皇馬顧問，曼聯簽到安素機會低啲。不過據英國《每日鏡報》報道，原來施丹好欣賞曼聯領隊費Sir管理年輕球員嘅方式，唔排除畀囝囝加盟曼聯咁話。</p></body></html>