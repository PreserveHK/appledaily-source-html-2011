<html><header><meta charset="utf-8"><title>紫天椒　冧女高手</title></header><body><h1>紫天椒　冧女高手</h1><p>兩年前，AlfaRomeo在香港推出小車Mito1.4，女士們無不大叫「卡娃依呢！」，只可惜當時只有棍波版，令大部份只持有A仔牌的美女慨嘆。不過最近代理再次引入這部歐洲小跑車，仲要係自動波版，令一眾女士開心到飛起。<br><br>記者：蕭漢祥<br>攝影：譚盈傑<br>Model：Hazel@GME</p><p>自動波啱晒1A牌</p><p>拍攝當天模特兒Hazel一見到這部Mito1.4TQ2Sport，就已經大叫好可愛，相信針對女性市場絕對無錯。AlfaRomeo最近由新代理接手，便為這部小辣跑打開新天地，引入自動波版本係最直接的市場策略，話晒好多女士都只有1A車牌。<br>外表跟棍波版差唔多，細細粒足夠討好女士們，且繼續使用原裝五半環17吋胎軨，配合215/45輪胎夠晒型仔，而車身的拉花屬Option性質，有興趣可以與廠方訂購。</p><p>紫紅內櫳夠浪漫</p><p>內櫳由意國製造的真皮椅有足夠承托力，再加上中控台、車門均用上深紫色的碳纖物料，使內櫳佈局洋溢浪漫感覺。而三幅式軚盤手感非常好，不過行車時軚感會較重。今次自動波版更附送Bose音響組合，車廂3組不同吋數喇叭，兼放在尾廂與後備車胎「連體嬰」的重低音喇叭，令這部小車子剛柔並重。</p><p>135匹小辣椒</p><p>引擎表現方面，馬力雖較棍波版少20匹，但有外國傳媒測試這台新TCT雙離合器波箱，形容為經濟、表現比棍波版更好，廠方公佈數字0-100km/h只需8.2秒，耗油量每百公里消耗5.5公升，尚算不俗。扭力輸出更有改進，跟混波版同樣的230Nm提早至1,750轉爆發，這表現更加貼合香港山路多、燈位多但公路少的特性。再者1.4公升能夠發揮出135匹小跑車實力，有好多1.5公升車都未必做得到。</p><p>愛節能愛環保</p><p>AlfaRomeo為進一步提高節約能源效益，在這部自動波版Mito加入Start&amp;Stop系統，於長時間靜止等候時，引擎會自動熄火進入SleepMode，畀油便重新啟動，符合世界環保大趨勢。不過，唔知係咪部車太過有環保意識，定係近來香港天氣太熱，試車期間車內冷氣時有時無，彷彿在提醒大家要多關心地球伯伯。</p><p>Mito1.4T自動波版分別推出標準版、Q2及大家眼前的Q2Sport，分別在於有無天窗、原裝音響定要Bose喇叭連重低音音響組合、Xenon白光燈、頭燈水撥等這些Options。價錢分別相差$20,000及$40,000，要幾多Options真係豐儉由人！</p><p>AlfaRomeoMito1.4T</p><p>引擎：1,368cc列式4汽缸<br>馬力：135hp/5,000rpm<br>扭力：230Nm/1,750rpm<br>傳動：五前速自動波<br>售價：$259,888起<br>查詢：29609288（SwireMotors）</p></body></html>