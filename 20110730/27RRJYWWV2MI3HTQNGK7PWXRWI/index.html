<html><header><meta charset="utf-8"><title>周日趣BLOGBLOG：買「投資股」　不如過大海搏殺 - 股榮</title></header><body><h1>周日趣BLOGBLOG：<br>買「投資股」　不如過大海搏殺 - 股榮</h1><p>上期講到員工身價，見有唔少讀者回應，不妨再講多啲。本港上市企業中，最多打工仔的上市公司，是中石油（857），總共有55.3萬名，差不多是澳門總人口。其次是工商銀行（1398）的39.7萬名及中石化（386）的37.3萬名。滙控（005）則有29.5萬名排第五，僅次建設銀行（939）之後。<br>上述公司皆為內地巨無霸或跨國企業，人多自然無可厚非。作為上市公司，僱員數目究竟可以少到邊個程度？答案係零。<br>企業員工少有兩種原因，一係長期停牌，復牌無望，自然炒晒不用傷神。另一類是物業、股票投資公司，講得好聽即係資產管理、價值投資，說穿了，其實是炒股炒樓不務正業。<br>以投資公司名義上市的港股，數埋有三、四十隻，但都有一個共通點，就是將多兵少。</p><p>金匡冇請人　員工成本94萬</p><p>統計8隻「投資」股，董事數目全部多過員工，當中最誇張要數金匡（286），最新年報披露，全間公司有五名董事（2名執董、3名獨立非執董），無一位員工，但員工成本卻要93.9萬元，金匡聲稱是附屬公司徵收的開支，但點解唔自己請人做呢?<br>金匡07年曾經成為散戶熱捧愛股，當年員工有7位，股價一度炒到3蚊樓上，08年減剩1位，股價已變番毫子股，09年炒埋最後一件，董事身兼多職，做決策、做秘書、會計、跑數、跑腿甚至清潔一腳踢。Onemanband的公司則有兩間，分別為滬光國際（770）及大唐投資（1160），至於09年曾獲陸東入股的華保亞洲（810），就有兩位員工。<br>究竟員工少，對公司賺錢能力以至股價有乜啟示，答案係無。去年股樓齊旺，但「投資股」半賺半蝕，與過大海賭大細無分別，且很大程度視乎董事而非員工投資眼光。股價今年則大上大落，滬光慷慨派特別息令股價抽升86%，但如華保及嘉進（310）等，跌幅動輒50%。<br>P.S.睇通告見到一單「無厘頭」公司回購行動，生命科技（8212）上周四以每股2.7仙，合共回購12股，使咗3毫3。要形容這單deal，我會出張高登神獸卡「多卵魚」。<br>股榮</p></body></html>