<html><header><meta charset="utf-8"><title>黃金視窗：馬賽飛躍之星感動雙親</title></header><body><h1>黃金視窗：馬賽飛躍之星感動雙親</h1><p>【萬千星輝頒獎典禮2011】從港姐轉為藝人的馬賽，今年憑多套劇集獲提名台慶頒獎禮的最佳女配角兼飛躍進步女藝員，她笑稱自己是個勤力讀書的人，都希望有回報，但最開心的莫過於得到父母支持，更獲父母與朋友認定，在他們的心目中，已經是飛躍進步。　撰文：何慧斯</p><p>於08年成為香港小姐季軍的馬賽，入行3年先後參與不少劇集的演出，今年憑《九江十二坊》獲提名最佳女配角兼飛躍進步女藝員。馬賽早前在尖沙嘴接受訪問，談到得獎的信心，她表示：「我一定唔會有女配角獎，反而會睇好陳敏之同胡定欣，但係我有份提名已經好意外同好開心。」馬賽續說：「我自己反而對飛躍進步女藝員呢個獎信心大啲，我覺得自己呢兩年拍劇有好大嘅進步，叫盡咗最大嘅努力，但睇表現仲係有進步嘅空間。」</p><p>希望有回報</p><p>能否得獎目前仍是未知之數，不過最令馬賽覺得開心的，相信是她的父母由最初不看好變作現時的支持，她說：「屋企人嘅支持好重要，我好細個已經想做演員，我一直都好鍾意表演，但父母覺得我冇呢種天賦才華，又覺得我個樣同身形唔適合，做戲又唔睇好。佢哋睇完之前嘅《女王辦公室》同《洪武三十二》，仲對我係咪啱做演員冇乜太大信心。」<br>馬賽又說：「直到最近推出嗰幾套戲，終於俾佢哋見到我嘅努力，今次提名真係俾父母一個好大嘅定心丸。佢哋同我講，喺佢哋同埋朋友心目中，我已經有好大嘅飛躍進步，聽完之後真係好開心。<br>提到今次獲提名，馬賽說：「有提名已經係好大認同，做唔到A+，就算做到A-都好，我已經好努力去做好我自己工作嗰部份，好多人都俾咗好大信心我，不過我會用平常心去等待結果，我唔想俾壓力自己，我會覺得太緊張同太在意成績，會令自己唔開心，當然我都係一個勤力讀書嘅人，都希望有回報。」她更笑稱：「我爹哋喺月尾生日，本來我已經做咗條短片送俾佢，佢話好多謝我嘅禮物，但佢話如果見到我攞獎會更加開心。」</p><p>汪明荃點化</p><p>到底入行的日子尚淺，馬賽不諱言仍然要努力學習，她說：「家叫拍咗6部戲，我覺得自己做戲嘅狀態越嚟越好，我每次拍戲都會自己反省，問吓導演同前輩嘅意見，又會用簿寫低，再綜合問題喺邊度出現。」<br>馬賽更直言多得阿姐汪明荃的一番話，令她更加要努力，她說：「嗰陣拍《女王辦公室》我演戲經驗唔係好多，感覺係好似就算用心做都唔夠，就算你好想去做好，但唔識點先叫做到，阿姐就叫我好好諗吓係咪想做呢行，如果想玩當然冇所謂，但呢行嘅競爭好激烈，如果打算長做落去，要努力行快啲，嗰陣對我嚟講，係好好嘅鼓勵。」<br>攝影：仇志德<br>場地提供：TheONE</p></body></html>