<html><header><meta charset="utf-8"><title>小腳穿膠花先贏一仗 - 陳也</title></header><body><h1>小腳穿膠花先贏一仗 - 陳也</h1><p>如果我做公關，寧願接梁營order，唐唐那邊，身家曝光率太高了，傳媒連七老八十的唐老太跟闊佬跳莎莎的照片都刊登了，反而梁營這邊，自爆從未講過的阿媽，乃係纏足婦女，以小腳擔起幾十斤膠花，走在鴨巴甸街崎嶇的斜路，趕去山寨廠交貨。少年梁振英就這樣跟小腳母親踏着膠花路，一步一烙印，走出山寨，成就今日的「大業」·······不得了，不僅梁振英淚盈於睫，全港觀眾莫不眼為之雙濕。這樣出位而煞食的公關材料，求之不得，只要加多兩錢肉緊，多幾分想像，再入戲些少，唐唐那邊，OMG，落區時還笑得出口？<br>唐唐極力擺脫二世形象，但阿媽和一班闊佬老友睬你都傻。梁振英走基層路線，「忽然穿膠花」以證自己才是真正的香港仔，跟獅子山下以曾蔭權為首的A貨劃清界線。當然，我們很難不同時想起，李嘉誠也是開膠花廠出身，有朝一日李家公子競逐特首之時，千祈唔好搏草根的大霧。<br>動物農莊㩒掣開跑，賽事甚有火氣，相信不會出現唱悶票拍烏蠅的舊格局。豬和狼對號入座，盛世吹捧狼爹虎媽，今時今日再扮豬的話，恐怕兩樣都吃不到。</p></body></html>