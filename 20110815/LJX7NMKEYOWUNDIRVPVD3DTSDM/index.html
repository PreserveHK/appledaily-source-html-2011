<html><header><meta charset="utf-8"><title>中環在線--股神畢菲特：有錢佬要加稅救國 - 李華華</title></header><body><h1>中環在線--股神畢菲特：有錢佬要加稅救國 - 李華華</h1><p>已經捐咗九成九身家嘅股神畢菲特，舊年聯同微軟蓋茨，勸其他有錢佬捐一半身家做慈善，今年佢又有新諗頭。美國財赤嚴重，令到呢位憂國憂民嘅股神奮筆疾書，喺《紐約時報》撰文，要求美國政府提高有錢人稅率，佢話，「我同班有錢老友，俾『親有錢佬』嘅國會關照咗好耐，政府係時候諗吓點樣一齊犧牲。」</p><p>倡股息及資產增值稅</p><p>股神話，舊年用佢名義交嘅聯邦稅項或入息稅同薪俸稅，合共693.87萬美金，大概5410萬港銀，「咁睇好似好多，但只係我應課稅收入嘅17.4%，同我公司嗰20個職員比，都算低，佢哋要畀成33%至41%，平均要成36%。」<br>每年搵錢多過100萬美金嘅美國人，總共有23.69萬戶，股神建議喺佢哋百萬收入以上額外加稅，股息同埋資產增值額都要計入收入。至於嗰班每年搵過1000萬美金嘅美國人，更加應該即時加稅，呢班人為數8274個。</p><p>唔會因為稅高唔投資</p><p>畢爺話，咁做唔會影響就業，「我同投資者共事60年，未見過有人因為稅率高咗而唔投資」。股神做嘢，向來都快人一步，話唔定當社會仲討論緊要唔要加有錢佬稅嘅時候，佢已經自行加稅，喺寄去稅局張cheque上面，自行加多兩個零呢！<br><br>李華華<br>mailto:LiWaWa@AppleDaily.com</p></body></html>