<html><header><meta charset="utf-8"><title>中環在線：港鐵何恒光10月退休 - 李華華</title></header><body><h1>中環在線：港鐵何恒光10月退休 - 李華華</h1><p><br>港鐵（066）今年退休嘅高層特別多，除咗行政總裁周松崗年底退休，法律總監杜禮同負責港鐵物業項目嘅物業總監何恒光（圖），都會先後喺今年9月同10月退休。<br>華華見到何恒光話退休都唔敢相信，佢一頭烏黑頭髮、緊致白滑皮膚，望落頂多五十零歲，點都唔似已屆退休之齡。不過，翻查港鐵年報，原來已經59歲，何生真係保養得好好，下次見到佢一定要討教一下護膚心得。<br>何恒光91年加入港鐵，做咗廿年，之前19年打政府工，專責地政事務，曾任地政總署署長級職位。咁即係話，咁耐以嚟，佢只係打過兩份工，認真長情。<br>接替何生嘅係現任副物業總監鄧智輝，佢46歲，測量師出身，04年加入港鐵，負責中港物業發展項目，之前喺一間總部設於西班牙嘅建築、能源及工程公司Acciona做嘢。
</p></body></html>