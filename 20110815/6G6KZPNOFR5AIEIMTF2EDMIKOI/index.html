<html><header><meta charset="utf-8"><title>食典：齋軟殼蟹　海水味濃</title></header><body><h1>食典：齋軟殼蟹　海水味濃</h1><p>真的假不了？呢排o靚模界是非不斷，不倒胸、岩石胸無疑視覺效果十足，但真假難分。我唔係志雲大師，無咁心水清，一於請Phoebe返嚟驗吓真假……咪心邪，唔係驗胸，係試食軟殼蟹手卷，炸得香脆又有海水味，竟然係齋！所以話呢，真假唔緊要，最緊要好食，分分鐘假仲好食過真呀。<br><br>記者：徐務研　<br>攝影：伍慶泉<br>Model：Phoebe</p><p>Phoebe請人試食</p><p>靚女Phoebe挺胸落老廟請食Pizza，正所謂執輸行頭慘過敗家，幾位靚姐即時搶食，「嘩，好食呀！」揭盅係素菜，人人O晒嘴。再有觀瀾湖高爾夫球會區域總廚周師傅試食，佢都大讚：「估唔到素菜都可以整到咁好食。」唔係吹水，街坊同業界都大讚，雖則Pizza係假，但街頭試食絕無造假。</p><p>乾海草扮軟殼蟹</p><p>呢排揭娛樂版，話題幾乎日日圍繞住一眾o靚模年齡同身材真假，特別係Phoebe，人紅多是非，應驗晒一句樹大招風。我初初對真假都好執着，尤其對食，梗係純天然好啦，造假邊有人Like㗎？直到同Phoebe試過廟街「瀛素食」，我先知道原來造假都可以好好味。呢間舖一派老廟小型食肆格局，不過菜式瓣數多，中日西式有齊，裝修簡簡單單擺枱唔會太窄，算坐得幾舒服，喺呢一區嚟講，絕不失禮。<br>Phoebe先試軟殼蟹手卷，一擺入口即讚：「激脆香口！」確實，軟殼蟹炸得乾爽唔黐油，最勁係有股海水味，「個軟殼蟹炸得好好食，不過係A貨。」「乜話？假嘅？」「軟殼蟹係假嘅。」問Joe師傅，先知原來用日本乾海草炸成，唔怪得咁重海水味，連青瓜絲、福神漬同素千島醬一次過捲起，入口脆到索索聲，素食比真炸軟殼蟹更健康，Phoebe：「原來假嘢都可以好好味，我覺得好食過真軟殼蟹。」再望餐牌，連日式海鮮Pizza都有，「Pizza用素海鮮，即蝦肉、帶子、魷魚同雞髀菇做成，配千島醬同芝士碎焗香，餅底唔係一般Pizza底，而係千層皮，所以特別鬆化。」雞髀菇非常爽口，熱辣辣餅底激脆，我畀十個Like。</p><p>壽司即叫即製最新鮮</p><p>不得不服，居然連雜錦刺身拼盤都整得出，一捧上枱，Phoebe大叫：「點解可以咁似樣？」拼盤有素三文魚、吞拿魚、油甘魚、魷魚同鮑片，三文魚魚紋做得好似，同你講味道似真三文魚就呃你嘅，不過確實有少少疑似魚生味，加埋豉油同Wasabi，幾可亂真，師傅：「用蒟蒻做嘅，由台灣入口，品質有保證。」仲要唔係每種素魚生都同一口感喎，「魷魚，我特登做到煙韌啲，有咬口啲。」有心思，抵讚。<br>畀我揀，我鍾意雜錦壽司拼盤多啲，皆因賣相真係似到十足十，講真素壽司唔係第一次食，但通常都係工場加工貨色，「瀛素食」就勝在即叫即整，味道真係新鮮好多，當中以黑松露花之戀最有心思，雖然係一貫做法用素三文魚包壽司飯，不過加入咗黑松露，感覺即時矜貴晒；香芒天鳥唐揚卷亦不俗，炸好素雞肉配福神漬、青瓜絲，用壽司飯捲起，雞肉勁香口；櫻花玉子壽司，師傅用飯同紅薑做櫻花，賣相都好似，酸酸甜甜配清甜玉子，味道好夾。</p><p>蠱惑頭菇扮啤梨骨</p><p>壽司同Pizza都試過，係時候到中菜蒲頭。Phoebe先試士多啤梨骨，大啖咬，口感先脆後腍，偶爾又到煙韌處，整體口感似半肥瘦豬肉，真係估唔到用乜材料做，「腐皮？」Phoebe問，師傅陰陰嘴笑：「唔係，係猴頭菇。」頭菇用沙嗲同咖喱醃過再炸，要適當控制油溫，先炸到外脆內多汁效果，配自製士多啤梨醬，送飯一流。燒汁牛仔肉焗南瓜都勁好味，無話求求其其切完南瓜掟落鑊齋炒，日本南瓜多一個工序先焗，以免流失香甜味道，之後配青紅椒同素牛仔粒一齊炒，用燒汁埋茨，錫紙上枱保溫，熱辣辣極惹味。<br>想食清啲，可以試試蟹皇芙蓉翅，爽口素翅加雜錦素海鮮同蛋白，落鑊慢慢攪，少啲心機都搞唔掂，上碟再打多隻生雞蛋，攪勻食香滑到痹。黑松露芝士豬扒焗意粉，素豬扒炸到表面脆卜卜，粟米粒、雜菌、白汁芝士加黑松露醬埋芡，芝士同黑松露係好朋友，味道勁搭調。<br>Phoebe原來都幾為食，一個人可以KO晒成碟沙嗲金菇牛肉卷：「加咗沙嗲同黑椒碎，明知係假，但嗰股牛肉味又真係幾濃郁。」牛油果醬焗法包無扮嘢，唔使扮肉，香滑牛油果加香噴噴芝士，放喺脆卜卜法包上面，簡單得嚟好好食，難怪成為招牌菜之一。估唔到素菜都可以搞咁多花臣，難怪Joe師傅話：「有客人入到嚟，點都唔信我哋做齋菜。」真係唔到你唔服。</p><p>瀛素食（27706188）<br>地址：油麻地廟街61號金利閣地下</p></body></html>