<html><header><meta charset="utf-8"><title>索記色誘你　高清3D袋出街</title></header><body><h1>索記色誘你　高清3D袋出街</h1><p>近年m4/3機款大熱，潮興細機換鏡頭，相比卡片類DC仔就較冷清。換鏡相機始終要裝鏡頭，細極有個譜，呢點就係DC仔體形上嘅優勢。DC老行尊SONY，臨近開學就一連推出兩款嬌滴滴DC仔，Size細細，但功能一啲都唔馬虎，出街拍高清3D！<br><br>記者：韓繼聰　<br>攝影：林栢鈞　<br>Model：Rainbow</p><p>超薄機身　兼容SD</p><p>SONY推出嘅兩款新Cyber-Shot，分別係TX55同WX30。TX55一貫簡約設計加超薄超細，一出場其實已經好吸引。只得13.2mm厚，連袋入Model熱褲褲袋一樣毫無難度！不過齋講體形係無意思嘅，影相始終質素最緊要。1,620萬像素CMOS、26-130mm蔡司鏡、3.3吋XtraFineOLED輕觸屏幕，呢啲只係基本嘢，最勁係全球最薄可拍攝AVCHD全高清影片DC，拍片細緻到極！唔止咁，利用佢嘅DualRec功能，仲可以邊拍邊影1,200萬像素相，完全冇窒機情況，認真唔錯！<br>細機仔遠攝通常都唔太勁，為咗填補呢個缺點，呢兩部機就新增咗「ClearImageZoom」技術，做到可放大變焦而唔降低影像質素，將5倍變焦倍增至10倍！另外，3D攝影呢個潮流當然唔會Miss，共三款3D攝影模式，就連影全景都一樣有3D，好玩！但無裸視屏幕，需接駁3D電視先睇到。特別一提，TX55係首部兼容microSD/SDHC嘅Cyber-Shot，終於唔使專登買張MS俾佢用。</p><p>TX55Profile：</p><p>像素：1,620萬　<br>變焦：5倍光學<br>體積：92.9×54.4×13.2mm<br>重量：109g　<br>查詢：SONYHK（23452966）</p><p>同餡唔同樣　兄弟機WX30</p><p>一直無講WX30，事關佢基本功能同TX55一樣，只係鏡頭有少少唔同，係25-125mm，大部少少，又平少少。而佢亦係第一部有TouchScreen嘅W系CyberShot，想平啲玩高清遠攝，揀佢都唔錯。</p><p>WX30Profile：</p><p>像素：1,620萬像　<br>變焦：5倍光學<br>體積：92.2×51.9×19.1mm<br>重量：117g　<br>售價：$2,490</p></body></html>