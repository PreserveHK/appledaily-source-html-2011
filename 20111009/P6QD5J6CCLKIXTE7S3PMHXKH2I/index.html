<html><header><meta charset="utf-8"><title>秋Phone起　Track勻全港</title></header><body><h1>秋Phone起　Track勻全港</h1><p>秋高氣爽，最啱行山，自問少行山？下載定Apps幫吓手絕對有So。《郊野樂行》App就一次過提供所有熱門行山路線，「唔知行邊」已不能再成藉口，都市人！一齊走出大商場，去大自然行個Round喇！<br><br>記者：韓繼聰　<br>攝影：陳盛臣　<br>Model：Rainbow</p><p>1　有App有路行</p><p>呢款《郊野樂行》App係漁農自然護理署出品，資料自然可靠。一開App，已經睇到不同類別的路線分類，用家亦可按地區來選擇路線，非常方便。按下所選路線，App即時Show出地圖，亦可選擇更準確的衞星圖。當然，佢亦會提供相關資料，包括路線簡介、交通、難度、距離、需時等等。App設計雖然較平實，但超實用，絕對係實而不華！</p><p>2　Check勻全隊裝備</p><p>去行山當然要執好一切裝備先出發，Mammut呢個著名Outdoor品牌就出咗個App幫你手，包你唔會執漏。只要揀好你行山嘅路線類型，佢就會列出CheckList，當然你亦可以再自行更改Items，最正係可以Send埋俾你嘅同行隊友，Share用嘅物品就可以設定某隊友準備，唔會帶漏嘢之餘亦唔會重複。</p><p>3　即時Track住你</p><p>《iMapMyHIKE》係一款功能齊備嘅GPSTrackingApp，可以記錄低你嘅行山路線，時間、距離、卡路里消耗量等資料，而其中最特別嘅就係佢嘅「Live」功能，可以Keep住自動Update你嘅行山地圖同位置，再Post上fb同twitter，朋友見你行得咁過癮，分分鐘即時嚟Join你！</p><p>4　幫你嗌救命</p><p>意外嘅嘢冇人想發生，但唔怕一萬最怕萬一，準備定啲工具幫手求救點都要。《救命！！》名副其實係一個救命App，閃燈、呼叫器，呢啲基本嘢當然唔少得，不過最實用嘅其實係佢嘅求助簡訊同電郵功能，可即時發出自己嘅位置同相片去預設嘅號碼同電郵，萬一蕩失路或受傷都唔使驚，一定不用被困127小時！</p><p>5　影張全景　做登山見證</p><p>辛辛苦苦行上山，享受郊遊樂趣之餘，當然想留低一啲美麗見證。山上景致開揚，影張靚靚全景相就最好不過。《Photosynth》簡單易用，跟住指示右移iPhone就可以影到全景相，用App睇番張相仲會有身處其中嘅感覺！</p></body></html>