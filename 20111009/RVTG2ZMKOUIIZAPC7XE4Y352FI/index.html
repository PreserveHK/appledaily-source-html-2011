<html><header><meta charset="utf-8"><title>搵米講米 - 左丁山</title></header><body><h1>搵米講米 - 左丁山</h1><p>以往要搵工，必定在星期六揸住份南華早報Classified，逐頁揭，睇吓呢份「搵米報」就可估計香港之失業率，但依家失業率低到3.2%，南早搵食報唔見有厚咗噃，幾個月都係咁，唔通嗰啲招聘廣告已經上晒網？<br>呢日碰到一位公關阿姐，佢話做得好辛苦，搵幫手成日搵唔到，即使有不少人見工，佢都覺得中英文程度不合乎佢嘅奄尖要求。左丁山多口問一句：「搵米報唔見你嘅招聘廣告嘅？」公關阿姐話：「唉吔，我請助手、手下，冇資格登搵米報呀，HR頭頭唔准我登，話80後90後唔睇報紙，只睇網，故此我地嘅招聘廣告通通在互聯網上，不在報紙。HR規定只有聘請經理級以上，需要較成熟人士應徵嘅職位，先至准在報紙刊登廣告。」<br>問吓肥仔Ｋ呢位80後是否如此，佢話：「我啲朋友搵工冚扮爛上網搵嘅啦，邊度有睇報紙㗎！」原來如此，經營報紙又少咗一瓣搵銀廣告，要從網上補回，個網唔掂就睇住生意流失。<br>公關阿姐所屬集團經營不少生意，老闆私人集團方面，連大米都有入口批發。講開搵米報，就同佢講埋食米價錢不斷升，泰國新總理仁樂競選時應允推高農村收購食米價格，必然帶動泰國米價上揚，公關阿姐話：「此乃事所必然，泰國農民得益，誰人付鈔，當然係消費者啦，你食泰國米，咪當施恩惠於泰國農民囉。四面佛會保祐你！」係就好咯，但一般市民、平民捱貴米，唔會當做好事咁輕鬆，負擔唔嚟，點算好？<br>一位泰國米商後來對左丁山講：「係有平民難捱貴米嘅，市面上已出現溝米，即泰國米與越南米溝埋一齊，比例係一個秘密，總之愈係便宜嘅泰國米，愈係溝咗不少越南米，最貴泰國米可能就係純正泰國米，內無越南米！或者你已經食過啦，酒樓食肆多用越南米或泰越米兩溝，你食唔出啫！」咁又係，自問食飯分唔出越南米還是泰國米，不過日本頂級靚米就一定食得出，肥仔Ｋ識得日本人入口純正北海道米，用之煲飯，真係無得彈，但係價錢太貴咯，偶一為之方可。</p></body></html>