<html><header><meta charset="utf-8"><title>5mm邊框　畫中畫上FB</title></header><body><h1>5mm邊框　畫中畫上FB</h1><p>以為日本災難後，新作將會遙遙無期。好在韓國仲有三星撐場，一口氣推出多款本年度全新產品，仲將電視大搞智能化，駁住上網直情可以邊睇電視邊上網，開電腦嘅時間都慳番。<br><br>記者：王震遠<br>攝影：王文忠</p><p>Smart電視</p><p>上網風已經吹到入電視圈，Samsung今次推出多款SmartTV，當然唔係得個Browser畀你上網咁簡單，呢次所有SmartTV都有加入SmartHub功能，介面設有勁多Icon似足Smartphone，用遙控感覺一樣咁方便。SmartHub就好似一個智能中心，將唔少資訊同娛樂組合埋一齊。電視駁得上網，開Browser睇網頁一定走唔甩，用個60"螢幕上高登，零舍有霸氣！<br>不過數到最方便一定係SocialTV，內置咗facebook、Twitter呢類社交網站，只要開啟畫中畫仲可以同FB友吹水㖭！SmartHub仲有YourVideo，可以上網購買影片直接睇，方便過出街掃碟。另外，套戲未睇完要出門，仲可以用Allshare功能，透過Wi-Fi分享到iPhone、手提電腦等等裝置，就算人有三急都無「斷片」。</p><p>Slim得夠型</p><p>今次呢個SmartTV旗艦陣營，由極大螢光幕嘅D8000做主打，配備咗800HzCMR流暢倍增技術，每秒可以播到800格影像，令動態感更加完美！色澤方面有MicroDimming技術幫手升呢，呢個調光技術可以調校到黑白色彩層次，畫質自然更細緻。唔止內在功能有所提升，今次更有外在美。D8000特別採用咗最新嘅OneDesign設計，將電視邊框減到得番5mm，仲幼過隻手指，遠睇真係Slim得夠型，唔細心睇以為無框咁款。</p><p>2D變3D</p><p>家買電視，點可以無3D功能鎮吓家宅，SmartTVD8000唔止有3D播放功能，仲識得自動將3D深層描繪嚟提升畫質，加上Samsung3D音效技術更會將聲音深度加強，立體感過人。而且仲內置咗2D-3D轉換功能，就算平平無奇嘅畫面都可以變成玲瓏浮凸。雖然佢無裸視技術，但3D嘅主動式眼鏡會轉用藍芽做連接，有1,920×1,080高清解像度，只重28g，四眼仔戴一樣舒服。</p><p>同場加映<br>D7000　透明邊框</p><p>今次除咗D8000係威係勢，其他產品一樣有睇頭，就好似SmartTVD7000咁，同D8000好似孖生兄弟，但原來個框框大玩透明邊，比起鐵框呢個水晶感覺份外清爽。</p><p>D5000　減反射</p><p>D5000支援全高清，有個極致透晰屏幕，可以減低外圍雜光嘅反射影響，令畫面更Sharp。另外採用咗LED背光技術，更環保，亦可以慳到成40%電量。</p></body></html>