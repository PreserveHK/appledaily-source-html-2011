<html><header><meta charset="utf-8"><title>Sammi烏龍廚神兔年發威</title></header><body><h1>Sammi烏龍廚神兔年發威</h1><p>自言入到廚房就會變問題兒童的鄭秀文（Sammi），廚藝只屬幼稚園程度。鄭大小姐曾有將鹽當糖用的紀錄，烏龍百出已經屬於指定動作。不過踏入兔年，Sammi決定挑戰自己，學習炮製新年糕點，要成為一名出得廳堂，入得廚房的時代女性，為他日作為人妻鋪路，看來廚房對Sammi而言的確有着特別的意義。　撰文：李珮洳</p><p>從前一直被鄭秀文纖瘦的身形誤導，以為Sammi都視減肥為終身事業，也誤認為她不好美食的同時，原來她非常享受跟好朋友相聚，共享美食。近日她更愛上下廚，不時鑽研廚藝。自多年前頒獎禮上許志安發表廚房宣言後，原來廚房對Sammi仍有着特別意義。<br>日前Sammi抽時間學習炮製蘿蔔糕，希望新年能讓家人品嚐一下她的手勢，也趁新正頭祝願本報讀者「兔」氣揚眉，跟讀者拜年。當Sammi入到餐廳的廚房，表現得十分好奇，見到大廚更化身問題兒童般每事問。例如製作蘿蔔糕需要粘米粉及生粉，Sammi竟然搞不清楚粉類的分別，她說：「粘米粉係咪即係鷹粟粉呀？」之後在混和粉漿時又笑言感覺像敷面膜，令身旁的大廚都忍不住取笑她說：「你一定好少入廚房。」Sammi其後成功弄出一底蘿蔔糕，更親手煎糕給助手及工作人員吃。</p><p>未有撚手菜</p><p>Sammi指一直都以為蘿蔔糕的製作過程十分繁複，她說：「我成日都覺得整糕好難，所以從來冇諗過要學，頭先個大廚仲畀咗份食譜我，我有時間都可以跟住整，或者叫朋友整畀我食又得。」原來Sammi最近愛上烹飪，不過至今仍未成功炮製到一味撚手小菜，她自言沒有下廚的天份，她說：「我阿爸整嘢好叻o架，未中風前都係佢煮嘢畀我哋食，媽咪就一般啦，我就完全得唔到爸爸嘅真傳，反而家姐就學到，所以家我都係跟家姐學煮嘢食，好遺憾仲未成功。」<br>問到Sammi為何突然興起想下廚？她說：「我想學好耐o架啦，以前好驚見到個廚房，好怕油煙，加上自己冇天份，炒飯又會炒燶、煎隻蛋都煎燶晒。」Sammi透露以前下廚烏龍百出，例如蒸肉餅完全沒有調味，因為她直覺以為肉餅是不需要加調味料，直至試味時才知道，當然少不了將糖及鹽搞錯。</p><p>搵朋友試食</p><p>作為潮汕人，Sammi最想學識炮製潮州的甜芋頭，因為這味甜點十分能夠代表潮州，她亦很愛吃甜品。不過Sammi笑言至今仍未能成功煮出半個人份量的食品，她解釋：「我整啲嘢真係冇人食得落o架，我會照住本cookbook去整，但結果都係唔得，我相信唔係本cookbook有問題，係我個人有問題，所以整咗一份出嚟自己食半份囉。」<br>隨後Sammi踢爆助手為鼓勵她而讚她的製成品好味道，她說：「我同一樣嘢會整一次畀助手食，另外會整一次畀朋友食，助手次次都話好食，但係朋友就話唔OK，出嚟評價分別好大，我覺得朋友嘅評價可信好多。」</p><p>擇偶揀廚神</p><p>問到Sammi學烹飪是否想成為一位賢妻？她說：「咁睇自己喺一個家庭入邊係乜嘢角色啦，有女人掌管屋企財政係好叻嘅，咁咪唔需要煮飯囉。而且煮飯日日煮就冇樂趣o架啦。」提議Sammi將來找一個廚藝了得的老公？她笑說：「都好喎，其實我都係鍾意洗嘢多啲，我次次上朋友屋企食飯，佢哋屋企冇工人，我次次都負責洗碗o架。」<br>攝影：陳慧安<br>場地提供：港島廳<br>化妝：RickyLee（ZingMakeupSchool）<br>髮型：BillyChoi（HairCulture）<br>服裝提供：Escada、MarcJacobs、JustCavalli</p><p>炮製蘿蔔糕大陣仗</p><p>材料</p><p>蘿蔔絲4斤<br>粘米粉1斤4両<br>生粉4両<br>乾澄麪4両<br>清水5斤半<br>鹽1両2錢<br>雞粉2両<br>砂糖3両<br>古月粉少許<br>乾葱油2両<br>麻油2両<br>臘腸10両<br>臘肉2両<br>蝦米2両<br>熟瑤柱4両	<br>濕冬菇多少隨意</p><p>做法</p><p>先將蘿蔔絲拖水備用，臘味也要拖水，然後炒香。做蘿蔔糕通常分數個程序做，將5斤半水分兩份，3斤水用來開粉，另2斤半水放落鑊處，滾蘿蔔絲，滾後撞落開粉處，撞至半熟的糕就會更滑，攪勻後放落膠盆，再加瑤柱、臘腸鋪在糕面便可蒸，大約蒸45分鐘便成，待凍後便在雪櫃放存好，想食取出切件便可煎。</p></body></html>