<html><header><meta charset="utf-8"><title>食典：時光倒流四十年　叉蛋飯充闊佬</title></header><body><h1>食典：時光倒流四十年　叉蛋飯充闊佬</h1><p>新開餐廳玩懷舊Feel，帶你重回六、七十年代齊嘆來路餐，懷舊佈置回歸粵語長片年代，講句嘢都差啲唔覺意拉長尾音。好彩食物無話Oldschool，叉蛋飯竟然加入矜貴鵝肝，撈飯食好味到O晒嘴。今日，就等進入懷舊Mode嘅Ally妹同Tan哥帶你擦餐勁啦。<br><br>記者：徐務研<br>攝影：林栢鈞<br>Model：Ally、Tan<br>化妝：Mode<br>髮型：Xenter</p><p>港人愛來路貨</p><p>家陣乜都話要創新，今日買新電話聽日就話出新型號，跟潮流？真係破產都唔掂，計我話都係懷舊好，買少見少先最值得回味，新開「來佬餐館」坐落中環貴價地段，四層樓高舖頭唔玩Grand，竟然玩懷舊，一二三層擺枱凳開餐，最頂樓係廚房，地方好大坐得舒服。<br>離遠先見到一個懷舊大光燈招牌，入舖好似進入咗叮噹嘅時光機，觸目所見，係六、七十年代最流行嘅花紋牆紙、卡位有木製百葉簾、雲石枱搭灰色梳化、昏黃西洋吊燈、鑽石形雙色調地磚、牆壁掛滿舊香港建築物同街景相片，有啲相片甚至已經褪色，喺暗淡燈光下，真係好有時光倒流四十年Feel！值得一提嘅係呢間舖周日至四營業至凌晨兩點，周五、六同公眾假期前夕仲勁，開到凌晨四點，喺附近蒲完通頂，仲有地方坐坐。<br>咪住先，關「來路」乜事呢？原來廣東話「來路」來自英文「Royal」，即指六、七十年代受香港人歡迎嘅西方事物，當時香港仲係俾英國統治，香港人好鍾意「來路貨」，即係西洋玩意，同時亦開始興起港式西餐，董事Jackson：「我哋間舖，就係想重塑當年嘅飲食文化。」唔係講笑，當日Tan影相嗰陣，可能真係受到懷舊氣氛感染，居然Chok樣變調係咁唱：「當年相戀意中人，大家性情近……」嚇到Ally立即彈埋一邊。</p><p>鵝肝蛋汁撈飯食</p><p>我係80後，懷舊還懷舊，食物有無少少新意先？師傅：「請你食叉蛋飯。」嘩，唔係咁多謝呀？有無咁敷衍呀？睇真，原來係鵝肝充闊佬飯，菜名認真搞笑，加矜貴法國鵝肝Upgrade叉蛋飯，果然夠「闊佬」！配越南葱油，「葱」取諧音「充」，所以叫「充闊佬」！味道方面，鵝肝煎得外層香脆，師傅教路話最好蛋同鵝肝一齊攪爛撈飯食，蛋汁同鵝肝混入熱辣辣飯粒，好味到難以形容，叉燒用最靚脢頭肉部份，入口比較嫩，真係學食神話齋：「叉燒飯都可以好好食！」Tan又點睇？掛住睇女，掛住充闊佬餵Ally食飯，不過佢都不忘話：「加咗鵝肝，每啖飯都好滑。」<br>瑞士雞翼唔係來自瑞士，只不過舊時侍應誤將「Sweet」讀成「Swiss」，變成一個美麗的誤會，「來佬餐館」懷舊得嚟都有自己特色，人哋用雞翼佢改用乳鴿，當堂有氣勢好多！師傅選用十二両重石岐鴿，貪其肉嫩骨幼，滷水汁用豉油同大量海味炮製，甜之餘另添一份鮮味，唔似一般瑞士汁一味得個甜字，乳鴿難入味，所以先用秘製醬汁醃一小時，再用滷水汁慢煮半小時至完全入味，鴿肉Juicy唔嚡口，我Like呀。</p><p>三點三腐乳撈砂糖</p><p>炒飯食得多，黑松露安格斯牛柳粒炒飯你又食過未？聽個名都知矜貴，安格斯牛肉嫩滑軟熟，加入黑松露特別香，Tan哥直頭食到照鏡。威靈頓66鐵板套餐呢個招牌菜一樣有古講，「沿用傳統威靈頓扒做法，咁啱『來佬餐館』地址喺威靈頓街66號，所以改埋呢個名。」厚身多汁嘅美國安格斯牛柳先搽鵝肝醬，用火腿包上酥皮再焗，焗好鐵板上，淋汁煙霧四起，肉汁四濺香到不得了。<br>另一招牌菜係咕嚕肉，無加甚麼古靈精怪配料，勝在汁底酸甜度拿揑得非常好，做到糖膠一樣剛剛黐住肉面，唔會成碟水汪汪，全賴師傅功夫好。<br>仲有仲有，仲有抵食中式點心套餐明益OL，包三款自選點心及一客夠薑炒飯，點心我強烈推介菠菜餃，全隻青BB絕無落色素，用大量菠菜榨汁做餃皮，難怪菠菜味勁濃郁；夠薑炒飯即係薑炒飯，薑飯本身有驅風功效，師傅再改良少少，除薑同蝦米外，再加入潮州欖菜同菜脯，熱辣辣夠飽肚。<br>三點三又有乜好介紹？首選來佬厚多士，即係腐乳砂糖，初頭以為係甚麼新派小食，原來錯晒，話說以前生活無咁富庶，無牛油惟有改用腐乳搽多士，再加砂糖，估唔到又真係幾好食喎。Ally最Like甜品，點咗個來佬梳乎厘，捧上枱堂當嚇一大跳，梳乎厘幾乎有佢個頭咁大，唔會過甜兼勁有蛋香。口乾乾想飲杯嘢，有忌廉溝鮮奶，又滑又甜，我諗好多六、七十年代嘅朋友會懷念呢種味道。</p><p>來佬餐館（31253000）<br>地址：中環威靈頓街66號</p></body></html>