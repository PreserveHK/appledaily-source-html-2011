<html><header><meta charset="utf-8"><title>開心飛起1：迪士尼跳爆歌劇院　坐飛氈登長城</title></header><body><h1>開心飛起1：迪士尼跳爆歌劇院　坐飛氈登長城</h1><p>估唔到有逾50年歷史的劇院入面，竟然見到正貨米奇同一大班朋友勁跳HipHop同MoonWalk。仲有阿拉丁、胡迪、巴斯光年同小朋友大玩遊戲，玩到個個企起身狂跳，仲勁過睇concert！<br><br>撰文、攝影：利思芸<br>鳴謝：FeldEntertainment</p><p>胡迪、巴斯光年講國語？</p><p>原來迪士尼音樂劇已經唔係第一次在大陸公演。音樂劇總監MattSantorelli指：「從2004年開始第一套百老匯式音樂劇《小熊維尼》起，到今次已經是第6套音樂劇，07年在內地公演的《米奇明星魔幻秀》更多次重演，相當受歡迎。」全新劇目《米奇音樂嘉年華》，米奇、米妮、唐老鴨、高飛，還有《反斗奇兵》、《阿拉丁》和《小魚仙》等25個角色將同台又唱又跳，由7月起開始中國巡迴之旅。<br>Matt又帶我們直闖後台，除了高飛狗的音樂箱及《小魚仙》中的電鰻外，還看到仿MJ設計的米奇舞衣，原來服裝全是度身訂做，各演員一人只有一套，如有破損得即時修補。茉莉公主、胡迪、巴斯光年等演員還會因應普通話版而積極學國語㖭。</p><p>勁歌熱舞全場勁High</p><p>一出場，米奇老鼠、米妮已先來一輪勁歌熱舞，連Beyonce的歌也有！阿拉丁出場會示範如何於1分鐘內不停換衫；而睇到男士們流晒鼻血的小魚仙亦大晒芭蕾根底；胡迪同翠絲跳大繩舞，又向觀眾掟大波，搞到個個企起身玩到熱辣辣。唔多似鄧梓峰的巴斯光年仲壓軸射死光，搞到個個High到一齊跳！個半鐘唔夠？門口買隻迪士尼卡通DVD回家慢慢睇啦。<br>嚟緊8月25日至28日《米奇音樂嘉年華》仲會嚟到香港演出，聽公關講門票都賣得七七八八，撲飛請早。</p><p>迪士尼音樂劇之米奇音樂嘉年華（香港站）<br>日期：8月25日至28日<br>門票：$500、$400、$300、$200及$100<br>地點：九龍灣國際展覽中心匯星StarHall<br>查詢：35833312<br><br>a.北京展覽館劇場<br>地址：西直門大街135號<br>電話：（81）10-68351592</p><p>片鴨騷汁四濺</p><p>睇完show之後，米奇、米妮同茉莉都餓啦！近近地有紅爆的大董烤鴨店，食客圍住傳統烤爐看師傅烤鴨，師傅還會到你身邊將鴨肉片下，蘸點秘製醬汁，入口肉汁四濺，相當惹味。記得拔絲蘋果要趁熱食，避免黏作一團。每道菜都有分大中小3個份量，每道菜平均80元左右，以市中心計，已算便宜。</p><p>b.大董烤鴨店（金寶匯店）<br>地址：東城區金寶街88號金寶匯購物中心5樓<br>電話：（86）10-85221234</p><p>鬼咁大shoppingmall擦肥牛</p><p>此時回市中心實塞車，靚女modelMichelle叫我哋往西走，到曾是亞洲最大shoppingmall的金源新燕莎MALL。佢就好似太古廣場crossover好景商場，國際名牌與雜貨攤共存，令人摸不着頭腦。但商場實在大得驚人，5樓全層設有各國料理餐廳，門口有浮誇的園林佈置同大堆侍應團隊的金源福城肥牛，湯底同牛肉都有幾十款，一般腹肉肥牛雖然未到入口即溶，但脂肪比例平均，入口有油香。Michelle則推薦手工鮮蝦丸，上碟時仍連着蝦尾，味道爽口。</p><p>c.金源福城肥牛<br>地點：海淀區遠大路1號金源新燕莎Mall5樓<br>電話：（86）10-88875288</p><p>將藝術食落肚</p><p>坐飛氈的阿拉丁經過機場，原來最近北京首都機場朗豪酒店，因着其24小時藝術館而推出限定3個月的「藝術套餐」，每道菜都大玩意境，例如做成金魚形狀的蝦餃在菠菜湯中「游泳」，真係唔捨得食落肚；烤西瓜田沙律，將暖山羊芝士及藤茄配Sangria汁，睇落好似有堆紅色西瓜圍住的廣場一樣。而24小時開放的畫廊正舉行的「夏季藝術展」，展出6個藝術家的最新作品，全以戶外環境做題材，更有逾400件油畫、雕塑及裝置藝術作品，睇完覺得自己文藝咗。</p><p>d.藝術套餐（須預訂）<br>5道菜約$1,750，另15%服務費<br><br>北京首都機場朗豪酒店<br>地址：北京首都國際機場3號航站樓二經路1號<br>電話：（86）10-64575555</p><p>一般常用的50元人民幣都是綠色的，另還有一批是1999年，為慶祝中國建國50周年而發行的紅色50元，正面印有毛澤東在天安門城樓閱兵的情況，背面有白鴿、瑞獸等圖案，發行量6,000萬張，是中國首套流通的紀念鈔，收到記得儲起來。</p><p>TravelMemo
</p><p>持有效回鄉卡均可。<br>中國旅行社：28533533<br><br>國泰假期北京3日2夜套票，日日出發，可早機去晚機返，入住開業只有2年的北京紫金麗亭酒店，或加錢入住萬豪或盤古七星酒店，及以優惠價延長房間，隨時讓你玩足7日，套票價2,399元起。查詢：27474388<br><br>220V，兩扁腳插座<br><br>1元人民幣約兌1.20港元（文中價錢已折算港元）</p><p>下周21-34℃<br>多雲有雨</p></body></html>