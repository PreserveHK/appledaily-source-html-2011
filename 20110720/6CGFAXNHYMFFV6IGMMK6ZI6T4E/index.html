<html><header><meta charset="utf-8"><title>AMG圍城　廣發型警</title></header><body><h1>AMG圍城　廣發型警</h1><p>要做到一車兩格絕對唔容易，既要有房車的得體，又要擁跑車的狂野，點會有咁理想！今趟Mercedes-Benz就以CLS350作親身演繹，如果仲嫌當中嘅跑車DNA唔多夠，仲可以追加AMG包圍，向大家展示型爆一面。<br><br>記者：趙慧敏<br>攝影：譚盈傑<br>Model：A.Lin@GME</p><p>啱晒數口精嘅人</p><p>要揀跑格十足的跑車款，平治旗下選擇絕對多得很，不過不得不承認，CLS四門房車的捧場客一定唔會少，數口精啲都識得計，四門前後排座位空間都鬆動闊落，車身4,917×1,873×1,430mm，仲有個520升容量尾箱，最緊要係CLS350融合咗房車同跑車嘅優良血統，絕對啱晒多心嘅車主。<br>不過如果有人覺得跑味仲未夠，呢款已經追加AMG包圍嘅CLS350，相信可符合腌尖嘅你。既然要包圍，車頭視覺效果自然最重要，本身已經設有高性能LED燈組，加上招牌「三芒星」及氣壩的一字形霧燈，本身已有不俗視覺效果，新包圍設計更加硬朗，線條立體感十足，為全車增加跑格之作。</p><p>長腿叔叔唔頂腳</p><p>至於車廂，一向是平治引以為傲之設計，車櫳空間感十足，後排是獨立兩座位設計，不過雖然跑味外形，但絕不會為後排帶來委屈感，軸距達2,874mm，就算係六呎高大男人，腳部伸展都綽綽有餘，這款換上AMG座椅，黑襯白的縫線，足以證明其與別不同的身份。至於軚環雖仍沿用三幅式設計，除了皮料採用防滑手的高級真皮物料外，更將原來圓形的軚環換為上圓下扁，又配上金屬物料，不單止攻彎時更得心應手，同時亦帶來搶眼的視覺享受。</p><p>藍家族環保之王</p><p>新一代的CLS350配上3.5公升V6CGI中引擎，最大輸出馬力是306匹，由3,500轉至5,250轉，能釋出370Nm強勁扭力，由0至100km/h，只需6.1秒。廠方更打着BlueEFFICIENCY旗號，CLS對環保上當然有番咁上下貢獻，傳動系統採用7G-TRONIC自動波箱，利用分段直噴技術，燃油經霧化之下，能充份燃燒，此外ECOStart/Stop停車熄匙系統，令CLS350綜合耗油量能做出6.8L/100km的佳績，較上一代減少25%之多。</p><p>Mercedes-BenzCLS350AMG</p><p>引擎：3,498ccV6<br>馬力：306hp/6,500rpm<br>扭力：370Nm/3,500rpm<br>傳動：7G-TRONIC+/-自動波<br>售價：$958,000<br>查詢：29222933（金國汽車）</p></body></html>