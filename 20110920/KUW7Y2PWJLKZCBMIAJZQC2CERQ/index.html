<html><header><meta charset="utf-8"><title>日本精神象徵　小尾斗爆趣</title></header><body><h1>日本精神象徵　小尾斗爆趣</h1><p>我承認崇日，日本的設計及出品向來特別有吸引力，外形迷你可愛、設計夠晒心思、質素有一定保證，即使是50年前的出品！50年代生產的日本DaihatsuMidgetI小貨車Cute爆，喺香港極罕見，連同第二代MidgetII全家齊亮相，令人O晒唇，感覺爆趣！<br><br>記者：許維雅　<br>攝影：伍慶泉　<br>Model：Hailey@GME</p><p>$160,000買小貨車</p><p>呢架爆趣日本車仔有機會喺香港出現，有賴車主阿豪及Joe，兩人用了幾年時間搵到Condition較好的DaihatsuMidgetI，連運費車價約$70,000。另一部MidgetII喺香港買花了約$90,000，出咗牌揸得出街。<br>用咁多錢買兩部好睇唔好用的日本小貨車，MidgetI超過50年車齡，兩位車主卻認為值得：「我哋儲車嘅宗旨係要特別罕有，多數以日本車為主，因零件較易搵，好難得可以儲晒成個Family！我哋搵咗部MidgetI好耐，因為喺日本出口賣得嘅，好多都好殘舊，行得走得嘅都要賣$100,000。」</p><p>10萬元翻新50歲貨車</p><p>眾所周知玩古董車的代價不菲，維修費分分鐘貴過車價，又出唔到牌又唔可以成日揸，所為的都係興趣或情意結，Joe說：「我無當自己買車，只係買咗件大玩具。」即使身形細小、組件設計簡單的MidgetI，車主都用了約10萬元翻新，包括噴油、燒焊、車底及引擎維修。而Joe鍾情日本文化，「日本電影《三丁目的夕日》好好睇，男主角經常揸MidgetI周圍去。」Joe刻意尋找Midget系列的模型車，要大小通殺。</p><p>小貨車　大意義</p><p>原來Midget有獨特歷史背景，MidgetI是當年日本戰敗後大發第一款生產嘅汽車，以低成本實用小貨車來振興經濟，對日本社會而言背負着好大意義，於日本博物館都有展出。</p><p>MidgetIMP4</p><p>呢部於1962年出產的三輪小貨車，二手價約7至10萬元，圓圓車頭加對眼仔，加埋小尾斗，猶如卡通版農夫車。內外全鐵殼車身，加上車門向前打開，行車時聽住嘈嘈閉的引擎聲，好似坐機動遊戲車。</p><p>MidgetI小知識</p><p>日本大發於1957年推出MidgetIDKA型號，之後車廠改善軚環及引擎、加車門、由單座變兩座，以MP型號取替DKA，採用305cc風冷2衝程引擎，馬力增至12匹，其後再出MP5，至1972年停產，見證了三輪車時代的終結，被四輪車取代。</p><p>MidgetII</p><p>這部較現代化的MidgetII於1998年出產，二手價約九萬元。小方匣子造型屬正宗日本KCar。兩座設計比MidgetI更逼狹。送貨小尾斗改由密封式車廂，而車廂兩側的車窗可向上推開，可變身迷你外賣車。全車最搶眼就是置於車頭的後備胎設計，感覺如豬鼻仔，亦是MidgetII的經典標記。</p><p>MidgetII小知識</p><p>1993年於東京車展首次亮相的MidgetII，以復刻Midget小貨車為概念，660cc引擎的KCar可選配四驅或空調作為Options，亦可選單或雙座設計，於1996年正式發售，直至2001年停產。</p></body></html>