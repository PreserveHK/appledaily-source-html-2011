<html><header><meta charset="utf-8"><title>中環在線：無字頭　顯身份 - 李華華</title></header><body><h1>中環在線：無字頭　顯身份 - 李華華</h1><p>噚日周大福推介會，城中大孖沙齊齊撐場，會場入面星光熠熠，會場外面一樣有睇頭，勞斯萊斯、Bentley、Benz……唔講以為去咗車展。<br>大孖沙要凸顯身份地位，除咗豪擲過百萬買名車，連座駕嘅車牌都經過精心挑選。雖然冇一個大孖沙玩自訂車牌，但掛喺佢哋座駕上面嘅，個個都係無字頭幸運號碼，一睇就知主人身份顯赫。</p><p>純官出動8888</p><p>除咗主人家純官出動Bentley配上「8888」車牌，玩具大王蔡志明都揸咗架白色Bentley嚟撐場，架車掛住嘅「138」車牌，係大女蔡加敏05年投返嚟送畀老竇嘅。<br>講到靚冧巴，唔少得「9」號，英皇集團老闆楊受成94年以1300萬投返嚟，配襯勞斯萊斯，夠駕勢。<br>除咗冇字頭幸運數字之外，另一架掛咗「HD3333」車牌嘅勞斯萊斯，根據運輸署資料，登記車主係恒大地產集團，唔使問梗係接主席許家印嚟撐場。四條「3」除咗寓意生生猛猛，恒大嘅上市編號就係「3333」，雙重意義。<br><br>李華華<br>mailto:LiWaWa@AppleDaily.com</p></body></html>