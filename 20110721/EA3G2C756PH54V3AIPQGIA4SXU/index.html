<html><header><meta charset="utf-8"><title>求驗客手記：紅軍抄曼聯搵新小豆 - 求驗客</title></header><body><h1>求驗客手記：紅軍抄曼聯搵新小豆 - 求驗客</h1><p>利物浦自杜利格殊重新上場後，用咗超過1億鎊（約12.6億港元）買球員，不過原來杜格利殊唔係淨係識使錢，亦識得去中美洲搵好嘢番嚟。佢見「小豆」查維亞靴南迪斯喺曼聯咁成功，於是亦有樣學樣，盛邀墨西哥超新星馬高般奴（MarcoBueno）嚟試腳，仲計劃同佢簽5年合約㖭！<br>杜格利殊喺今年1月再掌紅軍帥印後，頭尾使咗逾1億鎊簽蘇亞雷斯、安祖卡路爾、佐敦軒達臣、查理阿當同埋達寧，俾人洗腳唔抹腳嘅感覺。但係，佢亦偷同鄉、曼聯揸弗人費格遜條橋，見對方喺去夏簽入嘅「小豆」超成功，於是就照辦煮碗，睇中帕丘卡前鋒馬高般奴，象徵式邀請對方喺晏菲路腳10日，然後就開份5年合約畀佢。帕丘卡副會長法斯就話：「我哋家同利物浦傾緊。如無意外，馬高般奴會喺8月1日會自己畀錢飛去利物浦。利物浦想買佢嘅擁有權。」</p><p>謝太唔鍾意Harper8</p><p>現年17歲、比「小豆」後生6年嘅馬高般奴被認為係墨西哥新金童，喺6月舉行嘅世少盃，佢就打足7場比賽，帶領墨西哥喺自己國家揚威，並繼05年後再次捧盃。「小豆」去夏由瓜達拉哈拉加盟曼聯，頭一季打英超就入咗13球，隨即幫紅魔喺車路士手攞番聯賽錦標，唔知呢粒「小小豆」係咪一樣咁掂。<br>另外，天生一副外父相嘅利物浦隊長謝拉特，預計喺11月會又做老竇，由於碧咸用自己嘅球衣號碼嚟做個BB嘅名，將個BB叫夏芭七（HarperSeven），謝太居倫為免謝拉特有樣學樣，經已下令禁止個BB叫夏芭八（Harper8）。居倫就話：「如果佢諗住用佢波衫號碼嚟做個BB嘅名，我一定唔准囉！不過，我都喜歡夏芭呢個名。」<br>用球衣號碼嚟起名係有意義，但「唔怕生壞命，至怕改錯名」，我求大俠亦支持居倫嘅決定。</p></body></html>