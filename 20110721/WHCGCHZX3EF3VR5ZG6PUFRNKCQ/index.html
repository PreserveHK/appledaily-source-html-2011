<html><header><meta charset="utf-8"><title>家宅男女：陳刀撚貓　為愛作衣裳</title></header><body><h1>家宅男女：陳刀撚貓　為愛作衣裳</h1><p>時裝設計師陳刀加入書展戰場，新書《貓衣櫥》走唔甩時裝元素，但主角非索模，而是可愛肥貓！為喚起大眾對孤兒貓的關注，為貓親手做衫仔之餘更做埋龍友拍攝成書，陳刀說：「且看陳刀與貓的愛恨故事！」<br><br>記者：潘紫芳<br>攝影：黃子偉</p><p>剎那動心　由恨變愛</p><p>為貓做衫，定必自小愛貓如命？陳刀即時雙手握拳：「我細個好憎貓！細個住唐樓，樓梯經常一堆貓屎臭氣冲天；逢黑色星期五又總會見到黑貓，就覺得周身唔聚財冇運行！」不過，人生幾時都充滿驚喜。三年前與partner到茶餐廳醫肚，老闆說門外有兩隻初生小貓無人理，拋下一句：「你唔要，佢可能會餓死。」時值歲晚收爐，心想，無人理可能真係會死，於是就把貓咪抱走，取名刀刀與雯雯，「我叫陳刀，partner叫Edmond，咪叫刀刀同雯雯囉。」陳刀第一次抱雯雯出街就被牠抓到一頸血，但未有被嚇怕，「貓仔一啲都唔孤高，反而好嬌嗲，愛磨蹭你，感覺很warm。就算通宵做嘢，佢會陪住你，令你唔寂寞。」相處三年，大家都成了對方的依靠，「雯雯做完絕育手術好辛苦，嗰段時間我喺工作室過夜，晚晚同佢一齊瞓。」工作室內，布疋就是雯雯的玩具，又愛在電腦鍵盤catwalk，不過最愛還是給陳刀patpat！</p><p>貓貓鳳冠速成</p><p>DIY貓衫小貼士</p><p>選料要薄：因貓毛已夠保暖。<br>下身真空：方便貓仔去廁所。<br>選用萬能貼：方便穿着，避免用拉鏈免拉扯貓毛甚至弄傷貓仔。<br>腋下位預大1至1.5吋：先量度貓仔頸圍、肚腩圍（最肥位置）、身長、手長及腋下（前足位置），其中腋下要預留多1至1.5吋，方便動作大的貓咪郁動。</p><p>人類與貓　快樂雙向</p><p>雯雯、刀刀令陳刀愛上貓，但陳刀堅稱：「我絕唔係貓痴！」起碼養貓數目從沒增加，由始至終都是兩隻，只是刀刀年初過身，便收養了同樣遭人遺棄的小黑貓希希。接觸過被遺棄的貓，就想為牠們做點事，「自己係時裝設計師，就想透過幫貓設計靚衫，引起公眾對佢哋嘅注意，就算唔鍾意貓，都唔應該去傷害佢哋。快樂係要雙向嘅，你蝦小動物得到快感，但小動物就好傷心，呢啲唔係叫快樂囉。」人穿起漂亮衣衫會滿心悅愉，陳刀相信貓仔也一樣，「貓仔着衫後會搖擺尾巴，我諗係開心嘅表現吧。」當然，硬要貓仔24小時穿上華服，只會是另一種形式的虐待，偶爾打扮一下拍拍沙龍，當是「親子活動」就好。
</p><p>陳刀貓衣櫥巡禮</p><p>幫貓貓扮靚靚</p><p>唔似陳刀識車衫，出街買亦得。寵物店一般把貓狗衣服視為相通，貓仔選S碼已合身，還有貓帽、貓頸帶、貓香水，實行由內靚到外。</p><p>a.PetMAX21539999<br>b.PetParadise21539983<br>c.Petline29440108</p><p>陳刀簽名會：7月23日1-2pm<br>地點：灣仔會展書展簽名會B區（博覽道入口大堂）<br>註：作者版稅撥捐南丫島動物保護組織
</p></body></html>