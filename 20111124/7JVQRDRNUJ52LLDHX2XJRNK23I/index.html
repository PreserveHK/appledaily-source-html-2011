<html><header><meta charset="utf-8"><title>DC仔強Zoom450mm　長炮開火</title></header><body><h1>DC仔強Zoom450mm　長炮開火</h1><p>呢兩年換鏡DC大行其道，幾千蚊齋Body，仲要花一大筆買鏡，都大把人熱衷此道，令傳統輕巧DC備受冷落。PENTAX夠叻仔，新機RZ18索性嚟個大反擊，36mm輕巧機身，卻有本事配上18倍超長變焦，鏡頭伸到最長時，又真係幾似碌炮喎！<br><br>記者：徐影龍<br>攝影：蔡家輝<br>Model：Yu@PureModels</p><p>18倍超長變焦</p><p>傳統DC仔要打出生存一戰，再唔可以齋賣輕巧就了事，全天候乜環境都影到嘅機能，先冧到一班變心嘅玩家。PENTAX最新DC仔，都算一鳴驚人，機身僅為36mm厚度，卻有本事收納一支長炮鏡頭，Range更係由25mm去到450mm，換算番等同具備18倍變焦效果。18倍喎！連好多Prosumer級中機都自嘆不如，望住鏡頭徐徐伸出，好似細個時玩嘅魔術摺杯咁，Zoom到最盡時，就好似M3/4機換咗支長鏡咁，勁誇張。<br>Zoom得咁勁，防震一關必定要做得好。RZ18具備SR雙重防震功能，實地試時，開盡光學+數碼變焦老遠咁影，將份《蘋果》文字盡攝入機內，但屏幕所見，實在震到阿媽都唔認得，姑且㩒快門一影，出嚟相片居然勁Sharp，神奇！</p><p>Zoom到老遠都唔震</p><p>16個場景模式夠靈活</p><p>鏡頭無敵，其他規格亦有睇頭。感光元件為1,600萬像素CCD，算係目前輕巧DC嘅最高極限，拍片上亦支援720p高清拍片，當然同樣具備SR防震呢項重要嘅利器啦，令到一動一靜嘅影像，都有極細緻表現。時下大熱嘅Filter同軟件功能，RZ18都不缺少，如場景設定模式就高達16個，遇到複雜多變嘅惡劣環境，RZ18仲會自動喺16個模式入面，揀一個最啱Feel嘅出嚟，等你手指一篤，就已有滿意靚相，怕麻煩又想影到靚相嘅用家，一定Buy。<br>最後一提係人臉識別系統都值一讚，就算塞滿32位靚仔靚女，都只需0.03秒就可全部辨識，再作AF及AE處理，唔怕順得哥情失嫂意。</p><p>PENTAXOptioRZ18$2,990</p><p>感光元件：1,600萬像素CCD<br>鏡頭：25-450mm（18×變焦）<br>屏幕：3"LCD<br>快門：4秒至1/2,000秒<br>ISO：80-2400<br>體積：109×61×36mm<br>重量：190g<br>查詢：捷成洋行（29262300）</p></body></html>