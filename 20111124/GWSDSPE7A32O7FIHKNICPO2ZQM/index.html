<html><header><meta charset="utf-8"><title>明益李澤楷？ - 左丁山</title></header><body><h1>明益李澤楷？ - 左丁山</h1><p>廂房內人人都識得兩位疑似特首候選人，似以捧唐者佔多數。但幾大都唔公開表態住，留番選委誕生晒先至講。走出廂房，居高臨下望沙圈，喺樓梯遇到投資專家A，大家以為「雄心威龍」贏硬，信心十足，於是唔講馬住，講吓股票先。投資A話：「依家新股上市有隱憂㗎，睇唔通，最好不認購。我已向有關當局反映，上市委員會應該搵多一啲對中國經濟及商業情況比較熟悉，而且仲要識得衍生工具如何運作，知道民企如何搵蠱惑嘅人士坐入上市委員會。依家唔少投資銀行掛住搵IPO生意，啲三十幾歲嘅賓架其實經驗唔夠老到，連佢地都容易俾人迷惑㗎，上市委員會負責守龍門，角色好重要。」<br>唓，上市委員會個個星期開會，文件積埋有幾公尺高，做委員要盡職嘅話，做得十分辛苦，搵你做咯；投資A當然知道，所以佢好尊重啲委員為公務犧牲時間，好多投資項目係幾難睇得透嘅，不過買一隻商業信託收息就似乎幾straightforward。投資A話：「電盈分拆香港電訊商業信託，照計睇得透嘅！每位八號仔股東可以就持股量嘅一成，申請BT，譬如李澤楷持有八號仔26%左右，佢可以申請2.6%BT，佢又可能準備動用起碼一億美元去掃埋任何股東放棄唔要嘅BT配額。喂，你唔知呀，呢隻BT派息幾高嘅噃，我估有成8厘幾息，李澤楷一年可以收息成億銀港紙，益晒佢。」如果左丁山係電盈8號仔股東（按：從來唔係），應該唔會放棄申請嘅，否則咪明益李澤楷，俾佢申領埋自己放棄嗰部份？</p><p>大家講講吓，馬已經開跑，左丁山睇見步速好慢，大叫不妙，「雄心威龍」可能後上不及，點估到隻馬係追到呀，但終點前俾隻後勁素來強橫嘅「卡達聖」追及，輸咗個馬鼻，投資A與左丁山同時大嗌一聲哎吔！左丁山捉住投資A講：「以為贏梗嘅馬都會輸，咁樣電盈商業信託之高股息，會唔會係『雄心威龍』？」投資A話：「跑馬冇保證嘅噃，但香港電訊商業信託招股書內載有好多資料，將來如果唔兌現，會有法律責任㗎！」</p></body></html>