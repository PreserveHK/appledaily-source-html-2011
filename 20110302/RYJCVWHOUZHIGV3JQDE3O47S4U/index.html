<html><header><meta charset="utf-8"><title>125周年拆大禮　半價嘆天窗坐暖椅</title></header><body><h1>125周年拆大禮　半價嘆天窗坐暖椅</h1><p>每逢訂購歐洲車，好多車主都會忍唔住左加右加大堆Options，堆單都幾襟計！為慶祝平治之父KarlBenz發明汽車125周年，代理推出名為EDITION125特別版，以Options優惠套餐送大禮，根本就半賣半送，乘機補貼加稅後的車價升幅都好呢！<br><br>記者：許維雅<br>攝影：譚盈傑<br>Model：AnnieG@GMEModels</p><p>最平最貴E仔無份受惠</p><p>買開歐洲車的車主都知道訂購新車時，有好多Options選擇，名牌音響、胎軨、天窗、配件等多不勝數，有些為提升實用程度、有些為提升享受質素、有些為車身外觀增美感，最終目的都係令愛車變得更個人化。不過個人化的代價一向唔平，每件配件嘅價錢由幾百至幾萬元不等，有時加完料真係夠買多半部車，但醒目的車主就識得等待時機睇準機會！<br>若然你一直想換部平治EClass或SClass的話，機會到喇！因平治為慶祝汽車發明125周年，為EClass及SClass兩款車系推出EDITION125版本，新版本會跟指定Options套餐，不過就只收約一半價錢。以EClass而言，E250CGI加收$38,000；E300及E350就加收$30,000，但售價最平的E200CGI及最貴的E500及63就無份入圍今次特別版行列，只限房車系列！</p><p>免匙　天窗　暖椅　半價賣</p><p>三個Options慳三萬幾蚊</p><p>率先借來E300EDITION125拆禮物，睇睇特別版有咩特別。外觀上跟普通E300無乜分別，實在有點失望，以為廠方會整啲125周年車徽放上車，結果出乎意料之外係無嘅。但話說回頭，大部份準車主最想要的都係着數優惠，EDITION125版本正是抱住送大禮的宗旨，有三個Options附加，包括可加熱及通風的前排座椅、全景式玻璃天窗及KEYLESS-GO免匙啟動系統，三樣加起的原價要六萬幾蚊，現在畀三萬蚊搞掂，足足慳咗一半。<br>雖然份禮物唔算特別大，但勝在三項Options都實而不華，好似天幕頂設計的雙天窗，連後排乘客都可有視野廣闊的空間。天寒地凍時，有張能夠送上暖風的座椅，實在窩心。至於免匙系統更屬新一代汽車不可或缺的配備，輕輕一按門柄已經可以鎖車或開門，又免卻反鎖車匙喺車內的煩惱。</p><p>E300EDITION125Avantgarde</p><p>引擎：2,996ccV6<br>馬力：231hp/6,000rpm<br>扭力：300Nm/2,500rpm-5,000rpm<br>傳動：七前速自動波連+/-<br>售價：$755,203（已計算新增稅率）<br>查詢：28957339</p></body></html>