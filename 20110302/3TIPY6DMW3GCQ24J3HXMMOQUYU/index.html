<html><header><meta charset="utf-8"><title>中環在線：失英國電網　小超硬銷英礦泉水 - 李華華</title></header><body><h1>中環在線：失英國電網　小超硬銷英礦泉水 - 李華華</h1><p>財爺回水6000蚊畀大家，成為噚日晏晝中環人討論嘅焦點，究竟點樣用呢筆意外之財？華華噚日見到啲大孖沙，個個都話收到嘅話，會捐出去，但唔係個個有錢佬都係咁諗。</p><p>未諗退稅點樣使</p><p>小超人李澤鉅又點呢？噚日喺長江基建（1038）業績記招，有人問佢會點用，佢竟然答呢排忙到連水都無時間飲，所以未諗到點用。<br>話時話，一向鍾意板起塊面對住傳媒嘅小超，雖然投唔到英國電網，但心情勁靚，仲罕有俾人任影兼提供意見。之後仲同記者硬銷長建旗下生產、香港唔係好多地方有得賣嘅英國進口礦泉水ICENI……唔通，佢驚細佬分手單嘢霸晒報紙嘅版位，所以即刻做嘢？</p></body></html>