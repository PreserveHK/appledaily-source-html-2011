<html><header><meta charset="utf-8"><title>首爾跪地飄移　窿捉魚</title></header><body><h1>首爾跪地飄移　窿捉魚</h1><p>雪~雪~-17℃！冰湖邊，全場人都在頭胸腹大髀同腳板底貼了暖貼，但北風吹來，縮在冷帽頸巾下的鼻哥窿仍鼻水縱橫。「採訪時間預計三個鐘，咁會死人o架喎！」「求其影幾張，喺廚房執條魚過我哋扮釣到魚，就閃返上旅遊巴啦！」大家暗自盤算，結果……<br><br>記者、攝影：陳慧敏<br>鳴謝：韓國觀光公社</p><p>失控！<br>2011港台記者盃！</p><p>江原道平昌郡，每年都會舉辦鱒魚節，今年申辦2018年冬季奧運，為加強氣勢，鱒魚節延長到2月17日。最近因口蹄病關係，入湖前，個個都要入暖房消毒。本來20萬平方米湖面都結了冰，WOO！來自南方少見雪的記者們都亮了眼，「喂！有極速單車呀！」「看我雪地飄移！」忽然有人跪在有轆砧板上，手持兩支冰鑿拚命在冰上划，然而這麼簡單樣衰的幾件工具，在冰上划起上來，有速度有氣勢，仲可以飄移！眾記速速跪下，2011港台記者盃開始！<br>原先貪戀暖氣死都唔肯落車的眾記忘我地在冰上縱橫，導遊叫咗九世都無人跟佢去釣魚……</p><p>洞釣各出奇謀!</p><p>五千人冰湖上垂釣</p><p>玩到個人暖笠笠，甚麼寒氣都不覺了。湖另一邊張開了一個個紅黃藍綠小帳幕，據說可容納五千人到湖上來垂釣。參加者拿住T字冰鑿在冰湖上開個洞，靜靜坐在江上釣這裏盛產的鱒魚。我們也試試看，T字鑿已重，眾人敲幾敲，手指痛腳趾又凍，都係算啦。然而一心釣魚的韓國人早有準備，小椅子、巨型暖包、零食、暖水壺，誓同鱒魚不見不散。<br>出發前導遊一直怕我們亂食魚生，水土不服/人出魚我出命地食到肚痛。但參加祭典，就是要釣魚捉魚食魚一條龍，才叫圓滿。來到現場，環境比我們想像的要好，帳篷內幾排桌椅排列開來，釣到的魚，旋即送到旁邊帳幕給「阿豬媽」幫你極速加工。原條魚洗淨後用錫紙包起，塞在像百子櫃又像炮彈庫的烤爐裏，炭烤15分鐘，給烤得橙紅的鱒魚就出爐了！食白果者如我無魚可烤，都不怕！只要畀$105，炸魚塊、魚生沙律、鱒魚鍋或魚頭湯鍋都由得你點。在凍到手指無感覺之時，一個魚頭鍋，魚肉滑捋捋的，微微辣味吃得身子暖洋洋，之前在日本食過腥/酸到暈的沙律醬浸魚生，今勻這邊卻流行「乜都溝」魚生。溝進醬油及韓式辣醬外，還灑上花生粉，撈起來原來好香好配！花生粉淡淡的甜味令我們不停添食。「阿豬媽」見我們識貨，隨即送上秘法，大pat番茄醬也加進去，唉……好臭呀……見我們欲哭無淚，「阿豬媽」嘴藐藐，我知我哋唔識貨啦。<br>飯後人也變得暖洋洋，戲肉來了！就是冰川裏徒手捉魚！一眾大韓壯漢，喝一聲好似某運動服裝廣告般打大赤肋，落冰川裏徒手捉魚！旁觀者雖然頭胸腹同手掌都貼住個暖包，但看到都仍覺凍哦！</p><p>平昌鱒魚節</p><p>入場費：每人約$70<br>地點：江原道平昌郡珍富面五臺川<br>網頁： http://www.festival700.or.kr </p><p><br>手信最愛黃太魚</p><p>除了鱒魚，江原道的冬季限定，是黃太魚。江原道的河邊有好多曬魚場，漁民將捉到的魚在冰天雪地下冰封，白天陽光下又融化發脹，這麼梅花間竹地收縮又發脹，將水份風乾，令肉質鬆軟煙韌。幾日來我吃了黃魚乾、黃魚粥拌粉絲、豆瓣醬鐵板黃魚及黃魚海帶湯，連火鍋煲都撈到幾嚿，無處不在！<br>曬魚場旁邊小木屋還買到最「新鮮」抵買的黃魚乾。有些紮到成把蕉扇似地，買來拜年係威係勢。但原條黃魚食前要搵碌木將魚肉打軟，不過我恐防手軟條魚都未軟，阿叔塞給我們一人一包已拆好絲的，回去烤焗或蒸煮就食得。韓國人鍾意塗辛辣豆瓣醬混芽菜、香葱等用鐵板燒，或加豆腐、芽菜及海帶煮湯。內含豐富骨膠原，同時仲可以驅寒解酒。</p><p>HTstory（曬魚場）</p><p>網頁： http://www.HTstory.kr </p><p><br>FishingFestival</p><p>溫馨提示：除了平昌鱒魚節，江原道華川郡、麟蹄郡都有歷史悠久的山川魚節跟冰魚節，但最近因口蹄病關係活動取消。出發前請查清楚，免落得一場空。</p><p>TravelMemo
</p><p>持特區護照或BNO免簽證。韓國領事館：25294141<br><br>GoGoSki江原樂園滑雪五天團，住宿High1Resort三晚及溫泉水上樂園入場券等，每位$5,890起。韓國旅行社： http://www.ktstravel.com.hk </p><p><br>1,000韓圜約兌6.97港元（文中價錢已折算港元）<br><br>220V，兩圓腳插座</p><p>韓國<br><br>首爾<br><br>下周天陰，-3至-11℃</p></body></html>