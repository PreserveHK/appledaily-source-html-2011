<html><header><meta charset="utf-8"><title>率師妹挑戰舞台劇陽光妹暗戀同學仔</title></header><body><h1>率師妹挑戰舞台劇<br>陽光妹暗戀同學仔</h1><p>陽光妹Leanne（何思諺）與o靚模盧頌之（DaDa），帶領三名師妹李思汝（Afa）、張加恩（Kabee）和趙慧珊（Amy）演出舞台劇《愛情少說》，其中陽光妹早前接受訪問，自爆曾暗戀同學仔，惜後來失去聯絡，令她甚覺可惜。</p><p>在舞台劇《愛情少說》中，何思諺飾演大學生，她坦言排畢該劇後，對愛情有新睇法，更揚言希望找回自己曾暗戀過的男生來表白，她說：「我個古仔係講有個男仔暗戀咗我10幾年，但因為誤會冇開始到，成個故事俾人有種好可惜嘅感覺。現實中自己都有啲咁嘅經歷，幼稚園時曾經鍾意過個男仔，佢係孖仔嚟嘅，不過因為失去咗聯絡，所以冇機會話畀佢知，如果家見番佢，我一定會同佢講。」</p><p>Afa演盲目情婦</p><p>扮演人妻的DaDa同樣表示看完劇本後有感悟，她說：「我個角色係個好普通嘅太太，有日個老公知道自己得番一日命，好急咁同我交代身後事，同埋話我知佢有幾愛我。個個睇完我個劇本都忍唔住喊，自己都有啲領悟，因為我係個好急嘅人，好多時都會忽略咗身邊人，家我會多啲關心朋友同父母。」<br>有翻版陳法拉之稱的Afa，在劇中扮演被視為玩物的情婦，跟Amy扮演的天真太太演出同一單元，Afa說：「劇入面我做個只要個男人開心，佢當我係玩物都唔介意嘅情婦，但現實嘅我一定唔得，愛得太盲目，我係個自己中心好強嘅人，如果個男人對自己冇好感就會即時斬纜唔會等！」</p><p>Amy教舞學天真</p><p>Amy就坦言真實的她不如角色般天真：「我係個如果男友唔聽我電話，會問佢原因嘅人，同個角色啱啱相反。好在我家有兼職教小朋友跳舞，我將小朋友天真嘅眼神同笑容放番入個角色度。」<br>至於演腐女的Kabee，在劇中將跟毒男發展一段網戀，她說：「現實嘅我完全唔相信網上識朋友，我覺得咁樣好唔安全，所以更加唔會喺網上搵另一半。」<br>採訪：譚倩宜　攝影：陳慧安<br>服飾：CollectPoint<br>場地提供：Cafe21</p></body></html>