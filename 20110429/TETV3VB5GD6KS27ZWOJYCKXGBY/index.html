<html><header><meta charset="utf-8"><title>沉醉超雲溫柔鄉陳山聰瘟女唔返工飛出台慶劇</title></header><body><h1>沉醉超雲溫柔鄉<br>陳山聰瘟女唔返工飛出台慶劇</h1><p>陳山聰早前被踢爆秘密赴英密會賭王千金何超雲，愛情方面看來相當得意，但事業方面他卻完全冇運行。可靠消息指出，原本陳山聰有份主演無綫台慶劇《回到三國》，但無綫前日開會後決定飛起陳山聰，改由敖嘉年頂上。有傳陳山聰為媾女而唔願開工，令拍攝期一拖再拖而觸怒無綫被飛，但亦有傳他因為兄長在內地出事而辭演。</p><p>陳山聰被指為力追賭王何鴻燊的千金何超雲而狠撇糟糠Ponny，搞到形象插水，但仍無阻他繼續發功冧女。本月11日，無綫監製李添勝出席《我的如意狼君》煞科宴時，便踢爆缺席的陳山聰買了過萬元機票離開香港。有傳超雲母親三太陳婉珍不欲乖女與陳山聰交往而棒打鴛鴦，陳山聰於是臨時向無綫請假11日，實行人肉速遞赴英密會超雲。</p><p>缺席宣傳高層不滿</p><p>不過，陳山聰愛情得意卻事業失意，連日來忙於冧女而無心工作的他，原本本月3日要為新劇《洪武三十二》宣傳，但臨時他以生病為由甩底，至本月16日《洪》劇再舉行宣傳活動，陳山聰又因為外遊缺席，由於陳山聰是第二男主角，他接連缺席宣傳，有傳一度惹來無綫高層不滿。<br>這還不止，陳山聰原本有份參與林峯主演台慶劇《回到三國》演出，上月16日他以劇中孫權造型出席記者會，但本報接獲可靠消息，由於陳山聰未能如期為《回》劇開工，而《回》拍攝期又相當緊密，無綫前日開會後決定將陳山聰飛出局，由敖嘉年接替。</p><p>樂易玲證角色換人</p><p>有傳陳山聰現時仍在英國陪超雲，由於他為冧女唔願開工，令《回》劇拍攝期一拖再拖，結果觸怒無綫將他狠飛。不過，亦有消息指陳山聰兄長陳山海在內地「出咗事」，陳山聰要趕往內地救兄，於是向無綫再請假，但由於拍攝期不能再拖，無綫惟有換角。<br>記者昨日致電無綫製作資源總監樂易玲，求證有關陳山聰被飛一事時，她說：「唔係換角，係佢辭演做唔到，件事係噚日發生，佢打電話畀我哋話屋企有事，要返內地兩三個星期，佢嘅戲份5月初先拍，佢話如果個期改唔到嘅話，換人得唔得，我哋後來同《回》劇監製劉家豪商量，家豪哥好明白、好體諒山聰，於是我哋搵咗敖嘉年做山聰個角色。」</p><p>敖嘉年試孫權造型</p><p>至於敖嘉年原來昨日一早已為《回》劇試造型，昨日他在電話中說：「今日第一次試造型，啱啱我至聽完古仔，應該好快開工。」問到突然換角原因時，敖嘉年表示不知情說：「我都唔知，我淨係知經理人嗰邊同我講，叫我預備開《三國》，話山聰好似請咗大假，所以我做佢呢個角色。」問到執二攤感覺如何時，他謂：「始終都係公司工作，佢哋叫我拍乜我都做。好似上次我個角色都畀咗胡諾言一樣（接拍《紫禁驚雷》前被冼灝英打傷而辭演），呢啲問題成日都會出現，而今次我做孫權。」<br>陳山聰自本月初為《我的如意狼君》埋尾後一直無影，而上月他在微博上了兩張照片後一直沒有再現身。不過，身在英國的超雲前日忽然上載了一張紅玫瑰照片，還盛讚說：「Pretty！」不禁令人懷疑玫瑰花是陳山聰所送。採訪：林妃
</p><p>相士話：雲山戀未穩陣</p><p>陳山聰穿州過省黐實超雲，入豪門機會倍增，究竟兩人能否開花結果？著名堪輿學家麥玲玲表示兩人分別於新曆2月及10月出生，相隔半年，一個木重，另一位金多，在能量上頗合得來，不過陳山聰命格屬「天干連兩字、兩重婚姻事」，所以一生人有兩段婚姻。她補充說：「佢個命可唔可以叫因妻得財呢？似乎又唔係，仲要同人爭吓。咁所以你話短期拍拖我睇就冇問題，但係長遠計呢，就因為山聰個命始終要靠自己呀。」麥玲玲又指這兩年是關鍵所在，要過渡2013年兩人的關係才叫穩健，並謂三年內兩人的感情仍很波動。
</p></body></html>