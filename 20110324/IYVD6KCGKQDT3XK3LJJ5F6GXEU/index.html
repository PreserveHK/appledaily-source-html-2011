<html><header><meta charset="utf-8"><title>黑辣椒　極可惡</title></header><body><h1>黑辣椒　極可惡</h1><p>啞黑熱潮由街頭玩意席捲至各歐洲車廠，繼平治及寶馬後，今次輪到呢部FordFocusRS500。全球限量500部的FocusRS特別版，同樣大玩啞黑，本來青辣椒已夠辣，家加埋黑椒調味，誇張包圍及發黑頭唇，成功令呢部街霸的可惡辣相再升級。<br><br>記者：許維雅<br>攝影：譚盈傑<br>Model：Cupid<br>化妝：http://www.cupidpang.com</p><p>全球得100架右軚</p><p>所謂「肥水不流別人田」，明知車主鍾意將大馬力車款改裝做啞黑色，不如自己賺埋，好多車廠近年都親自出手，推出啞黑特別版。舊年登場時以青綠色作為標記的FordFocusRS，原來後期喺歐洲都有推出一部名為FocusRS500的啞黑特別版，由FordTeamRS親手打造。<br>好多人誤以為RS500代表500匹，其實係全球限量500部的意思，當中右軚版佔100部，每部車更有獨立車身編號。好似呢部以水貨形式來港的，中控台就有鐵牌刻上No.465/500，代表第465部。車主Philip由英國帶佢返嚟，全因睇好其叫座力：「喺歐洲玩改裝車，RS係數一數二嘅車款，加上佢喺WRC（世界越野錦標賽）嘅戰績，一直有Fans支持。呢部RS500好罕有、外形靚，水位高都有人買。」車身表面貼上一層啞光黑色foil漆面，令RS臀部肌肉線條更突出，配埋誇張頭唇、大尾翼及限量版獨有的19吋亮黑合金輪圈，更顯惡形惡相。</p><p>馬力提升45匹</p><p>Ford要打造一部頂級街霸抗衡日產GTR及掃把佬WRX等辣車，內在提升就更重要。TeamRS將intercooler及空氣過濾箱加大，以增加空氣流通來提升散熱速度，再將排氣管直徑擴大，重新調校燃油泵及電腦，令引擎燃油及馬力輸出系統得以優化，成功將馬力提升45匹至350匹，扭力由440Nm增至460Nm，0-100km/h只需5.6秒，極速265km/h。加強後不止令入彎的操控性加強，轉數去到三千以上時，爆發力明顯強勁得多，連網上都有片話佢戰勝SubaruWRX，不過Philip就話如果將馬力提升到400匹就更無敵，但佢相信廠方依然有保留，要再加大力量應該問題不大，反而擔心無本事操控咁勁的頭轆車吧！<br>廠方為確保谷大馬力後唔會影響耐用性，有三個工程師於德國紐堡林賽道跑1萬公里作測試，以8分鐘圈速不停跑了500個圈，叫車主安心。</p><p>特製私家網頁</p><p>廠方特意幫RS500整個私家網頁，除有RS500的詳盡介紹外，更有大量圖片及短片下載，當中包括芬蘭籍世界級Rally車手MikkoHirvonen親身於紐堡林賽道試揸，等車迷於網上慢慢細嚐呢隻黑辣椒。</p><p>FordFocusRS500</p><p>引擎：2,522cc直五Turbo<br>馬力：350ps/6,000rpm<br>扭力：460Nm/2,500-4,500rpm<br>傳動：六前速手波前驅<br>售價：待定<br>查詢：60300009（中華汽車）</p></body></html>