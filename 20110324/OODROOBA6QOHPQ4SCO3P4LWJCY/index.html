<html><header><meta charset="utf-8"><title>住板間房做業主 - 左丁山</title></header><body><h1>住板間房做業主 - 左丁山</h1><p>最近讀者來郵講及「香港機會」，讀者B繼續來信大彈左丁山觀點，另一位讀者L來郵指左丁山「諗嘢簡單片面，錢掩眼！」不過又有兩位讀者來郵支持噃，一位讀者F係中學教師，自言一九九九年在港大畢業時，亦好難搵工，要做住代課老師先，依家叫做生活穩定，但就好睇唔慣好多人只識鬧政府唔幫助基層，鬧學校老師，話香港教育好唔妥，但從不檢討自己，不會管教仔女溫習讀書，但會投訴學校課程有問題，指責學校冇免費補習班……最後F老師仲要求教育局唔好攪攪震，要教科書教材學材分拆，只會令老師疲於奔命，叫老師自編教材，發夢啦！<br>讀者K就巴閉噃，佢話自己在內地大專畢業，任五星級酒店經理，嫁與一位香港人，03年取得單程證與兒子來港與丈夫團圓，先至發現丈夫有外遇，但唔肯離婚，堅持一腳踏兩船。讀者K一怒之下帶着兒子離開，租一間板間房一百二十呎，月租三千四百元。因學歷資歷不被承認，讀者K到一間餐廳做侍應，月薪六千八百元，逢星期四、五晚到酒吧兼職侍應，時薪三十二元，一晚做四小時。兩母子就是如此生活、讀書，全無娛樂，死捱死慳，到咗06年就儲到十萬元（按：以上述收入計，三年儲十萬，一個月儲2,777，當係二千八百元，兩母子一個月只用千七蚊左右，不計租金嘅，每日使用約係57元，不過做侍應可能仲有貼士收入。）再向大陸父母借錢買咗一間135萬嘅屋，放租租金夠供樓，母子二人仍然住在板間房，到後來考到一個地產經紀牌，入行做地產經紀，搵到七八萬銀一個月，仍然過着死慳死抵嘅生活，舊年在西環再買一個兩房單位。<br>呢位讀者K話路是人行出來的，自己從來冇要求特區政府援助。分居時，社工叫佢搵政府攞援助金，佢唔願去！讀者K認為香港係世界最好的地方，如果有人話後悔不移民離開香港的話，請佢地立即行動。<br>讀者K之馬死落地行精神，類似香港傳奇「獅子山下」，但今天有八十後話呢啲「老掉牙嘅神話不再，唔好再講咯喎。」或者在新世代土生土長香港人之中，「獅子山下」只係神話，但對一啲新移民嚟講，「獅子山下」歷久常新。
</p></body></html>