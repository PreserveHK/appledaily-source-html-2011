<html><header><meta charset="utf-8"><title>青心直說：礦業板塊新篇章 - 胡孟青</title></header><body><h1>青心直說：礦業板塊新篇章 - 胡孟青</h1><p>每個股票市場都有本身特色，能夠主導指數走勢之板塊，特點係市值大、流通量高。香港股市向以金融地產主導，內地則有上游資源即煤炭石油，台灣係金融及科技，俄羅斯股市就當然係石油股主導。<br>全球進入通脹年代，資金追逐供應緊張的農產品及商品資源，港股已成為中國經濟一面鏡，中國需要甚麼，甚麼就有運行。例子唔只有本地名店，內地產婦鍾意嚟香港生BB所衍生嘅商機亦不容忽視，聽公關大姐講，近期本地婦產科醫生已由「月球人」升呢為「星球人」，即係收入由每月一球（100萬元），變成每星期一球，真係賺到笑。<br>擴大至國家層面，現時全球最吃香係上游資源，中國對上游資源礦產之渴求程度，同新興經濟體與工業大國爭奪資源已路人皆見。香港投資者經歷過連年被真真假假一大堆號稱經營礦業，質素卻良莠不齊的殼股洗禮後，應已交足學費，甚至具備足夠知識水平掌握這個板塊的投資方法。</p><p>提高上市門檻汰弱留強</p><p>現時不少擁有龐大礦產的企業，多選澳洲、加拿大及倫敦上市，去年港交所（388）就涉及礦務之上市規則18及18A，經諮詢後作出修訂並於6月3日生效，有關修訂雖然要求高層與董事須擁有礦務經驗，並提高對專家技術報告編制方式要求，反而令礦業公司質素因上市門檻提高而得以提升。<br>假如修訂早半年完成，證監對俄鋁（486）的上市要求限制，反而不必過於嚴苛，散戶也不必因為過份疑慮引起監管機構作出過份保護措施，喪失趁IPO入市之機會，要待上市後睇完一大輪，等到股份拆細再拆細才有機會入市小試牛刀，最可惜係當股份買賣股數拆細時，技術上又已出現頂背馳與沽貨訊號。點都好，多啲真正礦業股登陸香江呢個礦產資源需求大國嘅南大門，對投資者點都係好事，相信大家也樂見市場有多啲實事求是嘅好股，驅逐整色整水蒙混過關嘅劣股。<br><br>胡孟青<br>作者為獨立股評人</p></body></html>