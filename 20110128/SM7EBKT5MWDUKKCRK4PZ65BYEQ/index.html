<html><header><meta charset="utf-8"><title>中環在線：天氣唔夠凍高盛唔睇好波司登 - 李華華</title></header><body><h1>中環在線：天氣唔夠凍高盛唔睇好波司登 - 李華華</h1><p>賣衫嘅同農夫一樣，大家都要望天打卦！如果嗰排多打風落雨，咁就梗係少人行街買嘢啦；又或者嗰年唔夠凍，啲大褸、厚衫就唔使旨意賣得出！不過，畀個天玩嘅唔單止服裝零售商，仲有零售股分析員！<br>話說喺舊年12月中，波司登（3998）嘅首席財務官麥潤權就曾經同華華講過，覺得一開始啲天文預測話今年會有「千年一遇」嘅寒冬，真係有少少吹大咗，佢希望到1月真係會凍番啲。華華喺香港，就覺得1月已經幾凍嘞，大陸好多地方仲落晒雪結晒冰㖭。高盛原本係以為今年會「超凍」，1個月前先估波司登羽絨銷售可以按年升40%，仲叫人買；家就發現信錯咗個天氣預測，將今年度羽絨銷售增長大減去到得番13%，又要降番級去「中性」，仲將波司登剔出埋亞太區買入名單……唔怪得波司登呢幾日急插，噚日仲跌咗8%啦！</p></body></html>