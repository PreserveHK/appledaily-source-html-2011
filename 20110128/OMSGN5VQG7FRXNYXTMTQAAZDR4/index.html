<html><header><meta charset="utf-8"><title>隔牆有耳：女神棍維園橫行 - 李八方</title></header><body><h1>隔牆有耳：女神棍維園橫行 - 李八方</h1><p>發新年財樂園維園年宵開波，八方第一時間到場睇睇有乜好嘢。猶記得去年件「禮義廉」T恤賣到斷市，民建聯嬲到向海關舉報要政府掃場，今年民建聯避走到荃灣年宵，驚再俾人玩殘，代之而起成為諷刺對象嘅係白鴿黨。擺出戰鬥格揚言追擊白鴿黨嘅「選民力量」，今年製作三大年宵精品為白鴿黨「開年」，唔少市民見到都愛不釋手，選舉勝負未知，呢盤生意贏錢，應該冇難度。</p><p>件件產品夭心夭肺</p><p>白鴿黨去年向阿爺交心，成功起錨通過政改方案，「選民力量」為咗表揚白鴿黨人，特別推出賀年精品，八方覺得必買嘅一定係以卿姐做主角嘅「民主女神棍」，呢碌吹氣棒外剛內柔，真係見棍如見人，象徵無數香港人被卿姐一棍扑醒、當頭棒喝，民主夢醒嘅痛苦經歷，「民主女神棍」每支賣48蚊，當係買個教訓，真係抵到震。<br>不滿起錨政改方案嘅人，唔少家陣仲怒火中燒，想消消氣，可以買把「民主扇」，呢把紙扇好犀利，宣傳口號係「民主黨，跣香港」，一撥就跣晒全港市民，每把扇定價48蚊，八方拎上手隨意撥咗幾撥，唔知點解，雖然氣溫僅十幾度，卻越撥越㷫，撞鬼佢吖！<br>為免撥得太「行」再跣香港，八方暫時放低把「民主扇」，見到有個卿姐與六個支持起錨方案白鴿黨議員肖像嘅「卿姐七友」咕，造型十分趣致，負責睇檔嘅「選民力量」林雨揚立即狂sell，話個咕軟腍腍，長者用最好，花68蚊買個畀阿爺墊屁股，包保老人家笑呵呵。<br>林雨揚話呢幾件實用精品限量生產數百件至1,000件，售完即止，復刻無期，有買趁手咁話。其他政黨賀年產品相形見絀，公民黨有余若薇墨寶書籤，「經濟動力」義賣暖腳套，而分裂嘅社民連，今年氣勢大不如前，去年暢銷嘅長毛、黃毓民、大嚿figure，今年因為兩人已退黨而抽起唔賣，一年之前，邊個會想到有此一日呢？<br><br>mailto:pf_lee@appledaily.com</p></body></html>