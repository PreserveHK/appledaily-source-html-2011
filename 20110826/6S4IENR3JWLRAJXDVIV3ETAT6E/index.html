<html><header><meta charset="utf-8"><title>限量索模　無淡倉</title></header><body><h1>限量索模　無淡倉</h1><p>除非自細含住金鎖匙長大，否則絕大部份車癡嘅愛車夢都是由模型車開始，唔好以為模型車只局限於一百幾十蚊之流，當一輛模型車無論設計同配件與真車有九成九相似，加埋屬限量版及造工精細等元素結合於一身時，絕對有魅力令人一擲萬金之餘，更具升值潛力幫你賺錢。<br><br>記者：趙慧敏<br>攝影：譚盈傑<br>Model：Hazel@GME<br>鳴謝：名車博覽（23907314）</p><p>限量更保值</p><p>愛玩模型車的Fans都視它為藝術品來欣賞，造工越精細越受追捧，且具有保值甚至升值潛力！產量少、屬限量版、受歡迎的汽車品牌或型號，或是模型車廠刻意出產不是專長的車款等，都是令模型車炒得起的原因！今次找來模型車專家，同大家介紹幾款當紅貴價的模型車，大家想知家當炒乜款式，可以上網到ebay或yahoo拍賣洞悉市場的最新動向。</p><p>保值之選<br>FerrariDino拆件慢慢砌約$28,000</p><p>呢架夠晒古典嘅古董車，屬德國模型車廠CMC產品，CMC出名精緻度極高，全人手打造，用料由鋁、不銹鋼、甚至真皮，絕對拍得住一部真車。呢架1:12嘅法拉利Dino，更加係CMC嘅代表作，全球限量500部，有錢都未必買得到，最特別之處是全車共有1,945件配件，當中唔少都可以拆下，尤其拆開外殼後，精細零件一覽無遺，欣賞價值超晒班，難怪索價接近$28,000。</p><p>最新之選<br>LamborghiniAventador最快最新LP700-4$3,688</p><p>意大利模型車廠MR出產呢部1:18嘅林寶AventadorLP700-4，同車廠時間夾到啱啱好，差不多與新車同步推出，絕對屬最快最新之選，雖然除咗車身用番林寶最搶眼嘅橙色外，連副引擎都睇得一清二楚，三千零蚊價錢，絕對係物有所值。</p><p>好色之選<br>Ferrari599XX噴色均勻$3,688</p><p>德國模型車廠BBR出品，雖然車身車門屬隱蔽式設計，全部無得開關，不過BBR出咗名造型靚仔，色調及車身線條水準一流，呢款599XX唔用拉利紅，換了碳黑色一樣夠搶眼，全部人手噴漆，難怪色澤夠晒均勻。</p><p>當炒之選<br>Mercedes-BenzSLR停產更矜貴$25,000</p><p>出自CMC廠的1:18SLR，03年出產時售約$19,000，近年已升值至$25,000，值錢之處是CMC主攻古典車，但出產呢款現代車，加上SLR無聲無息地停產，殺好多車迷一個措手不及，所以市場流通量少，亦都成為模型車迷追捧的原因之一。</p></body></html>