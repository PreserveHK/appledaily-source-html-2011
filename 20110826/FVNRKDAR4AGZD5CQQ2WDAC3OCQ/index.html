<html><header><meta charset="utf-8"><title>《魔盜王4》3D激凸　Depp人魚</title></header><body><h1>《魔盜王4》3D激凸　Depp人魚</h1><p>魔盜王、積克船長、又或「唔唱K」鍾意到叫錯名嘅Johnny「Deep」，好多人已經將以上名字畫上等號。JohnnyDepp鬼馬演出，加上緊張刺激場面，令加勒比海盜長做長有！系列到第四集《加勒比海盜：魔盜狂潮》，雖然驚喜不大，雞肋味濃，但玩3D再加送激凸美人魚，呢勻真係尊尼「Depp」魚喇！<br><br>記者：韓繼聰<br>攝影：楊錦文<br>Model：ManisChiu</p><p>必睇美人魚大戰</p><p>新一集加勒比海盜無咗靚仔OrlandoBloom，女Fans可能會失望，但加番個彭妮露古絲同一班Sexy美人魚，男Fans應該會笑晒！故事基本上同前三集無乜關係，當獨立外傳睇完全冇問題。Blu-ray畫質唔錯，但3D效果同電影一樣認真麻麻，唔少場景只係將背景加少少3D效果，令人物同背景分開前後兩層，意義不大。不過又唔好失望住，爛船都有三斤釘，美人魚激凸出場，大戰一幕又係激戰連場，3D效果亦夠勁，大班美人魚直頭想游出畫面咁！另外片頭嘅追逐位，同片尾嘅決戰位同樣精采，特別係臨尾黑鬍子船長被水捲到變骨一幕，隻白骨爪真係伸到去眼前一樣！配合DTS-HDMA7.1環迴聲效，現場感十足，唔錯！</p><p>Bonus：Lego版夠過癮</p><p>睇完3D版，千祈唔好漏咗隻2D版，因為絕對有驚喜！2D版收錄咗幾段特別Bonus，其中Lego版魔盜王一定要睇！經典電影劇情，包括美人魚大戰一幕，用Lego動畫加可愛爛Gag重新演繹，睇完一定會心微笑！相比起四集都差不多嘅公式化場面，絕對新鮮過癮！可惜嘅係片段比較短，有多幾段睇就真係VeryGood喇！再加埋例牌嘅幕後花絮，睇到JohnnyDepp戲裏戲外一樣鬼馬，根本就係做返自己，仲有一眾演員鏡頭背後蝦碌實況，Fans一定鍾意！</p></body></html>