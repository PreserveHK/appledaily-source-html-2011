<html><header><meta charset="utf-8"><title>細牛　色字行頭</title></header><body><h1>細牛　色字行頭</h1><p>家乜嘢產品都要多色多花款，就連尚未公佈的iPhone5都有人估黑白兩色唔夠殺，可能會出埋紅色添，真神奇！原來車界一樣如是，向來都只出純色的林寶堅尼，今年推出特別版Bicolore，大玩打孖Colour，讓你撞色撞到飽。<br><br>記者：蕭漢祥<br>攝影：陳盛臣<br>Model：CindyHsu@StarzPeople</p><p>雙色Mix&amp;Match</p><p>這次與林寶堅尼LP560-4Bicolore相遇，令我想起電影《龍咁威》其中一幕，講述鄭中基、張達明、李璨琛飾演PTU到灣仔巡邏，突然見到一部心儀的車，一次過買幾部同款唔同色的車，方便襯衫咁話。的確，熟悉林寶堅尼的朋友，都知道近年喜歡大玩顏色，即使到上一部國慶特別版LP550-2Tricolore，都係喺車身上加一條國旗色帶點綴，在引擎性能上無作任何改動。有西方傳媒認為，由於林寶堅尼的性能表現已達頂級，現階段完全滿足車主的需要，所以推出的新版本純粹是一個FashionShow而已。<br>無論如何，全新的LP560-4Bicolore就是顏色的Mix&amp;Match，推出雙色面漆車種。何謂雙色？就係車窗線以上位置都係黑色NoctisBlack，而車窗線以下的車身就有五種顏色以供選擇，包括大家眼前的黃色GialloMidas、橙色ArancioBorealis、灰色GrigioTelesto、白色BiancoMonocerus及藍色BluCaelum。可能大家會問這種雙色細牛好似曾相識，無錯！外形的確跟開篷的Spyder相似，但那部是軟頂開篷，而Bicolore雖不能開篷，但車頂的黑色反光度高，成部車好搶眼。</p><p>Bicolore只售歐亞</p><p>採用5.2公升V10分層直噴引擎，0-100公里只需3.7秒，這表現已是預計之事，反而最想欣賞的是內櫳的佈局，亦貫徹了林寶堅尼的做法，黑色Persus頂級皮椅以至鋪設中控台的物料，都會以跟車身同色的針線縫合，令車內車外的優雅感覺一致。再者，揸得呢部車當然要威，只有車身上見到LP560-4又點夠呀，所以在後車窗上亦印有Bicolore字樣，讓大家一睇就知係新嘢。<br>以往如果係量產版，車身會刻上出世編號以資識別，廠方表明今次的Bicolore只屬特別版，所以車身唔會有任何出世編號，不過網上有傳言今次的新車暗地裏都屬限量版，係咪真就有待證實。不過外國就已經有報道，指LP560-4Bicolore只會在歐亞兩地出售，而美洲區就只有馬力相差少少的LP550-2版本，睇啱亞洲市場依然係林寶堅尼的發展重地。</p><p>LamborghiniGallardoLP560-4Bicolore</p><p>引擎：5,204ccV10<br>馬力：560hp/8,000rpm<br>扭力：540Nm/6,500rpm<br>傳動：六速e-gear+/-波箱<br>售價：$3,720,000（連稅項）<br>查詢：29006666（LamborghiniHK）</p></body></html>