<html><header><meta charset="utf-8"><title>男人臨急抱佛腳　正日先買禮物金至尊黃英豪：情人節檔最短癮 - 李華華</title></header><body><h1>男人臨急抱佛腳　正日先買禮物<br>金至尊黃英豪：情人節檔最短癮 - 李華華</h1><p>今日係一年一度情人節，華華喺呢度祝大家有情人終成眷屬！喺財經界打滾嘅華華，即使喺咁浪漫嘅日子，第一時間都係諗有咩情人節概念股可以炒吓。事關今年經濟好番，消費市道又暢旺，相信各位商家要喺情人節賺個滿堂紅，應該冇乜難度！</p><p>生意比平時多一倍</p><p>可惜香港上市公司嘅業務種類雖然五花八門，但係就冇「朱古力股」同「花股」，而同情人節關係最大嘅，似乎只有珠寶首飾股！好似經營金至尊嘅香港資源（2882）主席黃英豪就同華華講，今年香港市民手頭都幾鬆吓，相信各位男士都唔會吝嗇買禮物吓另一半，佢估計單係情人節一日，生意額就會比平時多一倍！都咪話唔犀利！<br>不過，唔好以為做情人節生意，可以好似其他黃金周咁，起碼帶旺一個禮拜，黃英豪話，原來情人節嘅生意通常只會集中喺一日，即係2月14日正日，之前嗰幾日生意咪又係平日咁。乜買禮物唔係應該事先買定嘅咩？黃英豪就用男人嘅思維解釋畀華華聽，原來大部份男人都係臨急抱佛腳，即日先買，亦有男士可能要睇吓當日約到邊個，先決定送咩咁囉！<br>周大福珠寶董事古堂發都同華華講，今年情人節喺農曆年初十二，相信新年嘅旺市可以帶埋落情人節，估計單係情人節禮品嘅生意，就比去年同期多兩至三成。今年周大福第一次同花店合作，推出足金玫瑰，加配鮮花組合，希望攻陷女人嘅心之餘，攻陷埋男人個荷包，一set盛惠1.6萬蚊起。各位男士可以諗諗佢！<br><br>李華華<br>mailto:LiWaWa@AppleDaily.com</p></body></html>