<html><header><meta charset="utf-8"><title>意式辣跑　冠絕電玩</title></header><body><h1>意式辣跑　冠絕電玩</h1><p>擁有一部冠軍級戰駒當然係好多男士夢寐以求的目標，不過今次呢架目標只係廿八萬有找。火速到港的apriliaRSV4FactoryaPRC，就係為紀念成功勇奪2010年SuperbikeWorldChampionship（SBK）總冠軍而推出，超強電子配備，加上全球限量350架的矜貴魅力，呢架圓夢之駒更加物超所值！<br><br>記者：許維雅<br>攝影：伍慶泉<br>Model：Fion</p><p>全球限量350部</p><p>一直努力研發電單車超跑的意大利品牌aprilia，於08年首次推出的RSV4就係打正旗號為09SBK而生，更找來意大利籍冠軍級車手MaxBiaggi出征。最後只花了兩年時間便修成正果，奪得2010年SBK總冠軍之名，的確又幾值得慶賀。為紀念今次於Superbike戰場上的驕人成績，車廠特別推出了一台RSV4FactoryaPRC紀念版，只會全球限量發售350部。雖然咁罕有，但好彩香港代理都成功率先搶到一部火速空運到港，等車迷可以先睹為快。</p><p>意大利色彩包裝</p><p>於外形粉飾上，呢部aPRC紀念版充滿濃厚的意大利色彩，其中一個最獨特的地方就係車身兩側底部的綠白紅三色啡軨，顏色夠晒搶眼。加埋一個隨車附送的意大利國旗布冚，自豪地向全世界公告呢部係意大利之光。全車前前後後滿佈世界冠軍字樣及標記來增加紀念價值，實屬意料之內的事，當中包括油缸上的總冠軍標記、車尾後座的MaxBiaggi名稱、底部啡軨的2010年apriliaWSBK廠隊名稱及SBK總冠軍字樣等，就如一匹掛滿獎牌的冠軍馬一樣。除此之外，兩側黑色啡軨上的RSV4字樣改用了電鍍凸字，顏色上更加混入閃粉底增加豪華氣派，再配合由190改用200/55-17尺寸的超闊尾胎，霸氣造型完全凸顯冠軍馬的風範。</p><p>超強電子配備勝同級</p><p>紀念版的名稱加上aPRC，意思即apriliaPerformanceRideControlsystem。希望騎駕表現理想，唔一定由引擎同馬力可以反映出來。引擎規格雖然跟普通Factory版一樣，馬力同樣維持180匹，扭力有11.72kg-m，但今次呢架aPRC特別版勝在將落場比賽用的全套電子配件放埋落去，如彈射起步的ALC（apriliaLaunchControl）、增強入彎穩定的ATC（apriliaTractionControl）、昂頭時防止車頭過份離地的AWC（apriliaWheelieControl）及唔需要縮油唔需要扣極力子都可以快速轉波的AQS（apriliaQuickShift）。超強電子配備仲有唔同級別程度選擇，好似ATC就有八個級別的安全程度，調校級別越大，入彎就越穩定安全；AWC昂頭控制功能就有三個級別，三段唔同引擎扭力的發放上限，絕對毋須擔心翻車。大家千祈唔好睇小呢啲電子系統，除咗可以大大增強電單車於高速時的操控性能及行車穩定性，亦增加唔少騎駕時的操控樂趣，連駕駛技巧唔算熟練的鐵騎士都可以安心駕馭呢部超跑。跟普通Factory版相差約五萬元的車價，相信唔少車主都寧願選擇呢部罕有冠軍車。</p><p>apriliaRSV4FactoryaPRC規格</p><p>引擎：999.6cc四衝水冷65度V形4缸<br>馬力：180hp/12,500rpm<br>扭力：11.72kg-m/10,000rpm<br>傳動：卡式波箱、濕式六速鏈傳動<br>售價：$278,000<br>查詢：23850181<br> http://www.aprilia.com.hk </p></body></html>