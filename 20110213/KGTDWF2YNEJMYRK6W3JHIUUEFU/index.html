<html><header><meta charset="utf-8"><title>模擬見工記面試零眼神接觸遭狂插</title></header><body><h1>模擬見工記<br>面試零眼神接觸遭狂插</h1><p>「你冇熱情、唔投入、冇性格，過程中連一眼都冇望過我……」資深人事顧問CORESEARCH的董事總經理張慧敏，與阿鵬進行模擬面試後直指其表現差勁，坦言：「係老闆都唔會請你！」</p><p>「似部錄音機，內容空洞」</p><p>張慧敏說，阿鵬面試過程全無眼神接觸，其次是問非所答：「你話自己強項係邏輯分析，又話好勤力，但你冇做嘢兩年，成日喺商場hea，我睇唔到你有幾勤力。」經常將「中大碩士畢業」掛在嘴邊更是第三個致命傷，「畢業證書只係入場券，我要請嘅係你個人。你碩士畢業，但要求五、六千蚊人工，令人覺得好奇怪！」最後是溝通技巧差劣，「你好似部錄音機，重複內容空洞」。<br>張續提點阿鵬要先放下碩士生的包袱：「你見過200幾份工，經歷咁多次失敗，一定會有啲得着，自己有冇檢討？」至於阿鵬的「見工Look」，張認為尚可接受，「但係頭髮可唔可以整吓，最低限度要乾淨企理……件白恤衫好似灰色喎」。當她把錦囊妙計傾囊相授時，阿鵬坐在一旁無甚反應，表現不耐煩。<br>阿鵬強調渴望改變，記者特別為他安排這個模擬面試，他最初表現雀躍。面試前一日，記者致電約他翌日早上10時半在中環恒生銀行總行等，他回應：「好呀，中環港鐵站恒生銀行。」記者強調是恒生總行，他大聲說：「我唔識去呀，都係中環站恒生等啦。」<br>到第二日早上10時，阿鵬以短訊通知記者：「我肚痛，改期吧！」記者即時回電及以短訊了解，再到其住所「尋人」，但均無果。當日下午3時許，記者終於找到阿鵬，經再三勸說後，他才願意與張會面。<br>「佢係唔係高分低能？Sorry，我唔覺得佢高分，至於低能係貶意，我唔方便評論……」張慧敏對阿鵬評價似有保留，其女助手則有另一番體會。當阿鵬在辦公室等候時，助手問他要否飲東西，他說：「果汁吖唔該！」「我哋公司冇果汁，只有茶或水…」「咁要茶啦，有冇果汁茶呀？」助手當場語塞。<br>本報記者</p></body></html>