<html><header><meta charset="utf-8"><title>5.3"手機當畫板　練毛筆字</title></header><body><h1>5.3"手機當畫板　練毛筆字</h1><p>三星出平板出到上晒癮！齋玩GalaxyTab大軍嫌唔夠喉，連最新機王GalaxyNote，都配番個巨盡天下手機嘅5.3吋芒，唔單止踩界挑戰埋平板電腦，秘密武器SPen，更可以畫畫寫字，有晒筆迹同粗幼，真係閒時可以攞嚟練毛筆字！<br><br>記者：陳國輝<br>攝影：蔡家輝</p><p>壓力感應仿毛筆字</p><p>你話回歸傳統又好，甚至覺得佢搞爛Gag，今次GalaxyNote以SPen之名配置呢支神奇畫筆，喺平板或手機界，絕對少見！若果只用嚟寫字，大家一定掟雞蛋，好彩佢都無令人失望。配合超大5.3吋巨芒，再強化咗文書處理功能，例如追加SMemo以及SPlanner，前者隨你任意手寫文字或繪圖，甚至將筆迹轉化成文字，方便作為記錄；後者則把SMemo的圖像或地圖等，直接加到日程表，將你個Calender變成圖像化！<br>當然，文書工作呢類分唇，適用與否因人而異，但值得一讚係SPen的操作手感，的確好似拎住一支真實嘅筆！最特別係SPen支援壓力感應，例如落筆時嘅輕重與快慢力度，效果就好似寫書法咁，另外，你仲可以選擇筆頭粗幼、顏色等，自由度相當大。</p><p>SPen新玩法</p><p>自家Apps免費單撈</p><p>講開SPen，其實又點止得幾項內置功能！呢部手機除咗行AndroidMarket，支援單撈Apps之外，仲有程式開發商刻意為Note編寫軟件，例如玩DIY彩甲嘅《VirtualNailSalon》，以及畫線滾球遊戲《HelloCrayon》，據講暫時已有十幾款支援SPen嘅Apps，雖唔算多，畢竟係免費單撈，值得試吓。<br>今次GalaxyNote跟機除咗有一充一電，當然仲會跟一支SPen；而稍後，Samsung亦會推出另一款更似原子筆，並可插落衫袋作裝飾嘅SPen，仲有4款唔同顏色嘅專用皮套㖭！不過推出日期未定，話唔定第時大把廠商跟風出GalaxyNoteCase，大家咪仲多選擇！</p><p>SamsungGalaxyNote$5,998</p><p>系統：Androidv2.3<br>處理器：1.4GHz雙核<br>制式：WCDMA/GSM四頻<br>屏幕：5.3吋HDSuperAMOLED<br>鏡頭：800萬像素<br>體積：146.85×82.95×9.65mm<br>重量：178g<br>查詢：Samsung（36984698）</p></body></html>