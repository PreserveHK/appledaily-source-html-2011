<html><header><meta charset="utf-8"><title>橙皮紋驗正　紅運滿載</title></header><body><h1>橙皮紋驗正　紅運滿載</h1><p>黑白灰絕對屬港人最愛熱門顏色，兔年將至打破悶局，不妨揀番架中國人老利嘅金銀紅，與別不同之餘，亦具意頭寓意。著名車評人兼超跑專家米高教路，原來漆油表層呈橙皮紋代表屬原廠正貨，即時知曾否翻噴，對驗車或議價絕對有利。<br><br>記者：徐影龍<br>攝影：黃子偉<br>Model：Hazel@GMEModels<br>Hair：green@ChinG</p><p>紅運拉利勁似GTO</p><p>講意頭，紅噹噹車身嘅拉利絕對係首選，呢款F599兩年前推出，被富商同藝人大力追捧，連雷頌德都偷偷地買咗一架，在港數量亦算少有。零字牌簿，09年車行咗萬零公里，望落相當新淨企理，最特別係黑頂，遠望似足極罕有嘅碳纖頂GTO，自我滿足感將提升得更高。包含嘅Options有20吋軨同陶瓷卡鉗，比新車平80萬，頗為吸引。</p><p>09年登記、0手、13,000公里、當年車價約400萬<br>查詢：聲偉汽車31132090</p><p>大桔大利</p><p>鮮橙車身夠搶眼，全車落重料改裝同偷輕，415匹唔夠1噸重，屬TrackdayReady。
</p><p>07年登記、3手、19,000公里、當年車價約230萬<br>查詢：FormulaWon31102718
</p><p>新淨拉利</p><p>12年車行咗唔夠四萬公里，唔算「粗咪」，內外亦算保養得宜。</p><p>99年登記、５手、38,000公里、當年車價約260萬<br>查詢：恒星車行24986332</p><p>金銀滿屋<br>經典永恒</p><p>04款偏向小巧SUV格局，易揸兼舒服，今日睇番個款仍未覺Out。</p><p>04年登記、3手、45,000公里、當年車價約65萬<br>查詢：置富車行31102717</p><p>瀟灑典雅</p><p>寶馬3系最多人追捧，香檳金色獨特得嚟又唔會俗氣，開篷版更係公子哥兒們嘅不二之選。</p><p>08年登記、0手、18,000公里、當年車價約75萬<br>查詢：力恒汽車27688019</p><p>銀色氣派</p><p>S-Class轉款後頗襟睇，斜尾設計亦令一代豪轎增添不少新潮感。</p><p>07年登記、1手、44,000公里、當年車價約138萬<br>查詢：新法車行31130669</p><p>望同摸質感有別</p><p>揀二手車時，睇噴油靚唔靚基本上無得教，都係親身望過才可作準，不過MichaelShum就話，起碼要有原裝車廠噴油系統所造成嘅「橙皮紋」先合格。望吓反光位，真係出現如橙皮般嘅紋理，望落有點凹凹凸凸，但摸落又平滑如鏡，好神奇！相反，若果漆油望落順滑無瑕，就代表非原廠噴油，亦表示有機會屬撞過嘅車，要更小心驗車或升高嚟Check車底。</p></body></html>