<html><header><meta charset="utf-8"><title>青心直說：拆解中國式併購死因 - 胡孟青</title></header><body><h1>青心直說：拆解中國式併購死因 - 胡孟青</h1><p>中國外滙儲備規模達2.85萬億美元，國家有必要分散投資平衡滙率風險，人民幣升值屬滙改必然進程，企業趁機尋求更多海外併購，變相執平貨之同時，增加錢生錢機會。過去20年，中國企業海外併購年均增幅17%，過去10年中國在海外完成併購個案超過100宗，但失敗率亦高達67%，最經典失敗個案要數05年中海油以185億美元收購Unocal，及06年中移動53億美元收購Millicom，都基於國家安全理由被否決。較近期例子有09年中鋁集團收購澳洲力拓、四川騰中收購悍馬，及去年上海光明食品收購澳洲原糖生產商CSR，全部以失敗告終。<br>收購失敗，無論談判費與管理層時間都浪費不少。中國主權基金中投入股黑石，賬面損失不在話下，招股價31美元，家得番15.76美元，賬面唔見一半，滿以為搵到支盲公竹，又唔見得喺曲線借力海外併購優質資產上有大作為。還好今年6月22日將擺脫4年禁售期束縛，又睇吓到時中投7人小組點樣看待呢件蝕本貨。</p><p>買得到也未必好</p><p>走出去一向不容易，尤其是出海併購，即使成功過程亦難免險象環生，看早年本港兆峰陶瓷收購德國陶瓷廠，後因擴張過急資金周轉失靈而沒頂，仲有TCL收購法國Thomson損手爛腳、聯想收購IBM個人電腦業務捱鑊甘可知。<br>中國人收購觸礁，係咪擔心國家政治安全或中國資源領域戰略擴張就不得而知，然而因怕搞衰品牌格調，Prada債台高築都唔肯賣俾上海富客斯。中國企業海外併購失敗，往往不在於作價，而係企業形象不及競爭對手，CSR最終以17.5億澳元售予新加坡豐益國際，唔止因出價較光明高6%，而係賣方對新加坡信心較大。<br>中國式豪氣往往在收購對象所在地引起同業恐慌，往往對方肯點頭而又順利得過份的併購個案，隨時會係Sucker，縱非不良資產也幾可肯定是雞肋。<br><br>胡孟青<br>作者為獨立股評人</p></body></html>