<html><header><meta charset="utf-8"><title>Katherine!定Catherine?　起雙飛噩夢</title></header><body><h1>Katherine!定Catherine?　起雙飛噩夢</h1><p>個人覺得，呢隻Game屬必買之作！如果你以為我係被兩個好多肉色嘅封面，又或者以為我好冧兩個靚女主角所以買Game？咁就錯晒！隻Game係Atlus名牌作《女神異聞錄》班底製作，而且遊戲充滿三角戀、一夜情、噩夢幻境等元素，所以我先覺得過癮吸引啫；咦？點解打打吓稿流鼻血嘅？<br><br>文：阿洛</p><p>男人都會犯嘅錯</p><p>算啦，我認喇，係！我未睇隻Game玩咩就已經被兩女一男嘅主角設定引咗去；不過錯有錯着，隻Game的確有啲料到，《女神》班底有保證，個故事仲好吸引！主角係一個無論工作同戀愛，都抱消極態度嘅32歲男人（我已經投入咗半個身喇），而且佢仲有個拍咗5年拖，就快結婚嘅OL眼鏡娘女朋友——Katherine（呢個樣我又好Buy喎）！最正係某日佢喺酒吧識到件同女友個名讀音一樣嘅Catherine，忍唔住就發生咗一夜情……喂！我明喎！你睇見佢食Pizza個樣都忍唔住打電話叫外賣啦！不過之後，Vincent就晚晚發噩夢，喺夢境中被折磨……！</p><p>避開恐怖BB</p><p>咁隻Game玩咩呢？原來佢居住嘅城市有一個傳聞，如果夢見無盡掉落嘅夢，唔馬上彈起身就會無命。於是動作部份就係要喺每晚發夢嘅世界中操控男主角，一邊避開來襲嘅恐怖怪物BB，一邊移動向上爬到頂點咁就過關；但係要留意，喺踏足點嘅石塊會一路崩壞，爬得唔夠快跌落嚟，你就GameOver！</p><p>羔羊吹水站</p><p>冒險元素都好強，男主角會喺日常同夢境中穿梭收集情報，好似日常收工就會去「迷途羔羊酒吧」，一支啤酒一班老友吹吓水；而喺夢境之中，亦會喺迷宮中同班羔羊人對話，咁先能夠推進劇情。<br>除跟隨劇情嘅遊戲部份，仲有考智力嘅小遊戲，就係要主角推動或拉動石頭，砌出踏腳階梯，計時鬥快向上爬，而石塊仲會有不同效果；例如突然生刺拮你，又或者踩上去會爆炸，非常大整蠱；不過有時爆炸效果，又有可能會炸出通道……嗱，係咪聽落都覺得好玩先？唔係淨係得兩個靚女o架！</p><p>Profile</p><p>主機：XB360/PS3<br>類型：冒險動作<br>廠商：Atlus<br>推出日期：2月17日</p></body></html>