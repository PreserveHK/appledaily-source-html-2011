<html><header><meta charset="utf-8"><title>中環在線：夏佳理吹雞撐米蘭站 - 李華華</title></header><body><h1>中環在線：夏佳理吹雞撐米蘭站 - 李華華</h1><p>「新股超購王」米蘭站（1150）下周一掛牌，市場消息話，9萬幾人認購，只係易過中六合彩。市場普遍估計，米蘭站首日掛牌升五成，如果係真嘅話，一手賬面賺千七蚊，真係幾開心。主席姚君達身家暴漲固然高興，更開心可能係猛人齊集佢嘅上市儀式。</p><p>首選證監韋奕禮出席</p><p>話說港交所（388）主席夏佳理，早前講過，曾經幫襯米蘭站，買咗個靚袋送畀老婆。佢認為米蘭站係土生土長嘅公司，值得大家支持吓，佢打算下星期一出席上市儀式，仲叫埋證監會行政總裁韋奕禮去。證監作為監管機構，高層極少出席個別公司上市儀式，如果韋奕禮真係去，認真係新聞。</p></body></html>