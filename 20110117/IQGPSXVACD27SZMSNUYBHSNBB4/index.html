<html><header><meta charset="utf-8"><title>MINIONE再升呢　難辨潮驅</title></header><body><h1>MINIONE再升呢　難辨潮驅</h1><p>人人買車都會算過度過，個個埋單都想慳到盡。有條數包你賺梗，佢就係MINIONE。舊年首次到港唔係咁多人識，造型又跟Cooper不遑多讓，而2011版新面貌更再次升呢，確實跟Cooper大哥霎眼難辨，入門價就有得揸MINI呢條數，仲唔係最抵玩？<br><br>記者：許維雅<br>攝影：譚盈傑、陳陶鈞<br>Model：Rika@GME</p><p>換面換軨辟齋味</p><p>雖則話MINICooper的潮Look最成功地方就係男女老少皆宜，但無可否認它的最大目標市場始終係年輕人。動輒廿幾三十萬元的車價，好多愛MINI的年輕人其實未必供唔起，只係掙扎在捨唔捨得之間。<br>舊年三月首次到港的MINIONE，以入門價廿萬有找的價錢就可以買到MINI的誘力，已經成功打破唔少人的心理關口。2011年版新MINIONE再上場，跟隨MINI家族一齊改款，車頭鬼面罩保留三粗間電鍍的簡潔設計，但下面撞入生風口的柵格就跟Cooper一樣，換上一個更大的哈哈笑嘴巴，加上車頭泵把又變得更立體，令壹仔面貌即升呢半級。此外，車尾亦換上全新設計LED尾燈，雙紅間圍繞住橙色圓形死火燈的設計夠Trendy，配合輕輕改動的尾泵把、拉長了的底部煞車燈，壹仔造型再升呢半級。成日都話胎軨係一架車的靈魂，架車可以換對靚鞋出場，效果的確差好遠，ONE上一代的15吋輪圈只得鐵皮軨，今次換上五輻式雙間合金輪圈，簡直升呢一級，肯定唔會再俾人嫌太齋，同Cooper大哥逐步睇齊。</p><p>引擎更環保　每公里八毫</p><p>內櫳方面，中控台、錶板、座椅等各方面鋪排都同MINICooper完全一樣，雖然裝潢不夠豪華，無真皮椅、無多功能軚環、無電鍍邊點綴，但新一代MINIONE改用全黑色中控台，一樣夠Cool，大圓錶板旁邊襯上淺銀色飾板點綴，簡潔保潮味。<br>除了設計上有所提升，跟家族齊齊換上BMWValvetronic技術的新引擎，只要有機會一試，你絕對唔會睇小佢98匹馬力的性能，起步反應爽快、動力傳送直接的效果，相信熱封包技術的傳動系統亦要應記一功。而且改良後的新引擎更趨環保，綜合耗油只需5.4L/100km，以每公升油$15計算，每公里都係$0.81，二氧化碳排放同時降至127g/km。越揸越好玩的MINIONE，令人忍唔住踩多幾個圈，迫力及油門一踩即到的反應，比起Cooper更輕更舒適的軚感、入彎的高卡車操控，所有女生試完都大讚啱晒女仔揸。坦白而言，我都係MINI粉絲，他朝有機會買車我都揀佢，加上現在提供免首期低息供車，月供只需$3,800，我都供得起啦！</p><p>有好多人未識分MINICooper同MINIONE，即時踩入西貢市中心測試途人，考考佢哋識唔識分？原來真係唔係好多人識得分辨呢！</p><p>規格</p><p>引擎：1,598cc直四<br>馬力：98hp/6,000rpm<br>扭力：153Nm/3,000rpm<br>傳動：六前速自動波<br>售價：$199,900<br>查詢：31936800（ http://minihk.com） </p></body></html>