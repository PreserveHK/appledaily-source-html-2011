<html><header><meta charset="utf-8"><title>3D裸視DV　拍片隊爆芒</title></header><body><h1>3D裸視DV　拍片隊爆芒</h1><p>假如睇睇吓片，突然有支槍從屏幕伸出嚟隊住你，保持鎮定！因為你用緊一部具備裸視功能嘅DV──SpeedFX-1；雙鏡頭、3D攝錄已經唔係新鮮嘢，佢最爆係配置3.2"3D屏幕，毋須戴立體眼鏡，便可欣賞DV精采內容，更難得機價兩千唔使，粗粗哋買番嚟扮占士金馬倫拍3D猛片，諗得過喎！<br><br>記者：陳國輝<br>攝影：伍慶泉<br>Model：Kinki@ZModel</p><p>3D攝錄　直出高清電視</p><p>想拍3D電影，又使乜搞到好似拍《阿凡達》咁揼本先！呢部FX-1大概可以滿足發夢都想做「3D大導」嘅Fans，首先佢與一般DV唔同，FX-1配備兩組36mm鏡頭，而且每一邊都係500萬像素CMOS，直接影相嘅話，就可輕鬆製作一幅高解像3D照片。<br>當然，拍片先係佢主菜，使用3D模式嘅話，最高可攝錄848×480嘅高解像Movie，如果想轉番做2D模式，㩒一下機身後面粒「3D」專用鍵，就作即時切換，喺2D模式下仲可拍到720p高清效果！<br>拍好片之後，梗係想第一時間掟落電視欣賞，機側具備一組高清視頻輸出，透過跟機HDMI線，即可接駁家用HDTV，若然錄製3D片段，亦可駁到3DTV睇番效果。</p><p>激凸手槍　Menu也裸視</p><p>講到3D攝錄機，查實各大品牌已相繼晒冷！FX-1除咗以平價作招徠，更值得留意係佢機身配備一個3.2"裸視3D屏幕！<br>簡單講，即係你毋須戴立體眼鏡情況，就睇到Playback或Preview嘅實時立體影像。咁都未算，打開Menu嗰陣，你亦可透過「3D」專用掣選取2D/3D嘅視覺效果，反應仲幾快，真係估佢唔到。<br>但要注意，呢個芒唔單止等同一般手機屏幕咁細，顯示色彩亦跟實際情況有好大差別。例如記者當日於會議室內試用，就算室內全部開白光管，但屏幕色彩仍然偏暗，甚至乎間歇性出現偏黃現象。用作一般Preview就無問題，當佢係色彩指標？就真係太勉強喇！</p><p>DetailsSnap</p><p>Profile</p><p>鏡頭：800萬像素<br>影片解像度：1,280×720（2D）848×480（3D）<br>屏幕：3.2"3DLCD芒<br>儲存介面：最高32GBSDHC卡<br>模式：晴天、陰天、白熾燈、螢光燈<br>體積：124×41.5×74.5mm<br>重量：164g<br>查詢：Speed（29581113）</p></body></html>