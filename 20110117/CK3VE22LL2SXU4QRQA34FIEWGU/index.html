<html><header><meta charset="utf-8"><title>馮仁昭四圍超：被網友翻舊賬黃曉明歪音英文笑爆嘴 - 馮仁昭</title></header><body><h1>馮仁昭四圍超：被網友翻舊賬<br>黃曉明歪音英文笑爆嘴 - 馮仁昭</h1><p>藝人經常周圍飛四出掘金，真係要學多幾國語言江湖救急，否則好易出洋相。之前鄧麗欣講咗句以廣東話照譯嘅英文「Iamverythanksthem」，俾人狂踩英文水準連小學生都不如之後，近日黃曉明都被網友翻舊賬，摷番一條上載於舊年2月嘅短片，片中黃曉明大晒歪音英文，聽落去佢就好似講緊自己係蛋糕，家人就係豬肉，令人笑爆嘴。</p><p>老外一頭霧水</p><p>當日一身帥哥打扮嘅黃曉明，應該係出席汽車活動，佢喺台上接受一名外籍人士頒發紀念品，黃曉明一開聲就話：「WhenIwasacake,mayfamilywaspork.」其實佢係想講kid，但就噏咗cake；想講poor，就講咗pork；即係細路變蛋糕，貧窮變豬肉，仲將my讀咗may。佢講birthday，又因為發音不清，聽落好似讀pussy（俚語解作女性陰部），難怪同台嘅外籍人士似乎唔知佢講乜嘢，聽到冇晒表情。<br>後來黃曉明以普通話重複內容，佢話自己細個時，屋企好窮，但爸爸想要一部好車，於是黃曉明曾經興起偷嘅念頭，但家有贊助商送車畀佢，佢就唔使偷啦。其間黃曉明唔知係咪因為太緊張，唔小心整跌紀念品，搞到頗為狼狽。</p><p>感人變得啖笑</p><p>馮仁昭覺得來自內地嘅黃曉明雖然英文發音唔標準，文法又錯晒，本來佢想講出一個感人故事，點知變咗得啖笑，但佢算勇氣可嘉，夠膽喺公開場合講英文，當然佢都有必要惡補。而啲網友就好抵死，話黃曉明點解被Angelababy稱呼海綿蛋糕，原來係源自於此。<br>「黃曉明show英文」<br> http://www.youtube.com/watch?v=UUQFC_cMvaA&amp;feature=player_embedded# !</p></body></html>