<html><header><meta charset="utf-8"><title>馮仁昭四圍超：《魚躍在花見》鬼話連篇杏兒、Chilam談情驚現人頭石 - 馮仁昭</title></header><body><h1>馮仁昭四圍超：《魚躍在花見》鬼話連篇<br>杏兒、Chilam談情驚現人頭石 - 馮仁昭</h1><p>無綫啱啱播完嗰部《魚躍在花見》，其中一集裏面張智霖（Chilam）喺廚房一幕曾經出現疑似鬼影嘅靈異鏡頭，搞到觀眾網民毛管戙。點知話口未完，噚日又有讀者同馮仁昭報料，話第19集嘅《魚》劇裏面，又出現個恐怖人頭。讀者話喺嗰集見到一個男人樣喺岩石上面，跟住仲貼埋網民回應，其中網民ewqeq話:「好邪！魚躍在花見第19集有奇異嘢！」</p><p>立體男人頭</p><p>馮仁昭睇番有關片段，喺結尾部份，胡杏兒同Chilam喺石灘邊傾偈嗰陣，果然清楚見到個男人頭喺岩石上面，而且仲係好立體嗰種，唔使定鏡都見得一清二楚。<br>不過，馮仁昭問番《魚》劇監製莊偉健，佢就笑住話係一場誤會。莊偉健話:「嗰度係一個畫家嘅屋企，佢係著名畫家趙無極個徒弟，佢喺海邊嘅石上畫咗好多畫，人頭像係佢其中一個作品。個畫家間屋喺石澳海邊，係一間好靚嘅屋，依山而建。」<br>馮仁昭問番上次Chilam喺廚房一幕出現嘅靈異鬼影又點解釋時，佢就話了解過成事件之後，得出結論亦純粹係一場誤會。莊偉健強調：「嗰次係倒影嚟o架啫！」
</p></body></html>