<html><header><meta charset="utf-8"><title>安仔翻撻肥10磅</title></header><body><h1>安仔翻撻肥10磅</h1><p>許志安大前日親口證實了翻撻鄭秀文（Sammi）後，獲全城祝福，二人心情靚爆，齊齊心廣體胖，有愛情滋潤的「春天安」，連日現身均春風滿臉。</p><p>旺爆演唱會</p><p>安仔昨日在佐敦接受訪問時表示半年前做BigFour巡迴演唱會時，激瘦至140磅，但現在已增至逾150磅，他自爆：「農曆新年時食肥咗。」有指安仔在農曆新年時與Sammi重燃愛火，春天安很介意腰間的士啤胎，雖然距離5月底的演唱會尚有兩個多月，但安仔強調要火速作地獄式減肥，趕走豬腩肉，他說：「我要做好自己先，練好番身形，等着TomasChan設計畀我嘅靚衫。」<br>人逢喜事的安仔於5月27和28日的兩場紅館個唱已爆滿，對於門票火速售罄，安仔謝票說：「多謝大家支持，無論開幾多場，我都會做到最好。」製作單位正與紅館研究為安仔加場的事宜。<br>採訪：比華利<br>攝影：林德雄</p></body></html>