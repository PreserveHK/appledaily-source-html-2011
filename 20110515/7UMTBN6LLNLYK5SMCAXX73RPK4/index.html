<html><header><meta charset="utf-8"><title>狂掃粉紅衫裝扮蝦餃仔Kelly：家唔姣等幾時</title></header><body><h1>狂掃粉紅衫裝扮蝦餃仔<br>Kelly：家唔姣等幾時</h1><p>陳慧琳（Kelly）今年3月時小產痛失孖胎，經過一段日子閉關休養後，亦逐漸復工，前晚她一身紅色長裙往中環出席美國時裝品牌ToryBurch的活動，但她卻姍姍來遲，原來她要在家餵完蝦餃仔食奶才可以出席活動，她說：「慢慢做番嘢，日頭先喺上海返嚟，聽日又要上廣州，今次仲要唱快歌㖭。」Kelly指自己仍在康復階段，不能站太久，又開始看中醫及進補，她說：「好多朋友送咗花膠同海參畀我補身。」問她老公會否投訴她工作太頻密？她說：「唔會，佢好開心我投入番工作就真。」她又指在上海血拼買童裝給蝦餃仔，買得最多是粉紅色，她續說：「連老公都話點解男仔着咁多粉紅色，我就話家唔姣等幾時？」</p><p>黛林否認野蠻女友</p><p>同場還有熊黛林及葉梁美蘭等，郭富城早前接受訪問指熊黛林演野蠻差婆角色演得不錯，問她私底下會否向郭富城發脾氣及扭耳仔等？她反問說：「我會咩？」又大讚城城條件好有上進心，那即是嫁得過？她說:「未來嘅事冇人知。」葉梁美蘭則指有周刊歪曲她的說法，她說：「令我一個尊敬嘅朋友（薛芷倫）唔開心，所以我要澄清。」<br>採訪:顏英儀<br>攝影:陳志嵐</p></body></html>