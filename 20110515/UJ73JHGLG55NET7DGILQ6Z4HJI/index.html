<html><header><meta charset="utf-8"><title>奇招百出院校為求吸金　曾送iPod招生</title></header><body><h1>奇招百出<br>院校為求吸金　曾送iPod招生</h1><p>副學位院校「使橫手」，招式層出不窮，以往在政府監管不周下，院校買一送一、報名送iPod等招式時有發生，近年政府雖嚴打違規，但院校導師私下透露，有學校仍然「踩鋼線」以違規手法處理校務，確保收生不會出問題。<br>於某副學位課程院校任教的趙sir（化名）表示，谷分並非新鮮事，「浸大呢啲谷分，喺其他院校都唔係新奇事，不過係冇加得咁多分，同埋冇人敢企出嚟指證啫」。</p><p>不合資格　照收逾3%</p><p>趙sir續指，八大附屬院校一般較守規矩，但一些小型院校至今仍運用各種小手段保收生，「舉個例，入學係有最低要求，唔合乎資格嘅係唔可以收多過全校3%，有學校肯定收多過3%，收多一個就多份學費，巡查交報告嗰陣咪做少少手腳過關」。<br>教協會長馮偉華承認，諸如浸大谷分一事僅屬冰山一角，業界仍然有不少盲點，來年新學制更可造成亂局，「因為下年合資格但係入唔到大學嘅學生數目會大增，佢哋會退而求其次讀自資學位同副學位，到時一定有人會從中撈油水，政府一定要做好監察工作，大學日後同附屬學院分家之後，亦要確保資源足夠，避免學校為錢亂收生」。</p></body></html>