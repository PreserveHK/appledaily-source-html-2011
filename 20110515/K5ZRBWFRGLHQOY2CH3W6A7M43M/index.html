<html><header><meta charset="utf-8"><title>爭人才輸入醫生 - 左丁山</title></header><body><h1>爭人才輸入醫生 - 左丁山</h1><p>跨國獵頭公司Heidrick&amp;Struggles發表一個全球人才指數報告，指世界前十名國家/地區之中，美國第一（74.2），新加坡第五（60.2），香港第八（59.1），到二○一五年，美國仍然第一（74.5）、新加坡就跌落第六（61.9）、而香港就跌落第十（60.8），睇數字就話香港有進步，但增幅不及他人，故此排名下跌，亞洲只有新加坡與香港入到前十名，但香港在好多方面輸俾新加坡。<br>歐美人士嚟亞洲落腳，往往就想起新加坡與香港，不會想到印尼與印度，中國近年雖然經濟極之興旺，但限於語言與政治文化環境，外國人才即使向錢看，仍然不會以中國為首位。睇到呢個人才競爭報導之時，剛好收到餐廳羅電郵，通知去年先至由法國移居香港嘅法國S，已決定舉家遷往新加坡，成班老友會為法國S辦一個惜別BBQ紅酒晚會。想當初，法國S來港，興致勃勃，估唔到咁快就認為新加坡比香港更有吸引力，香港唔通真係唔夠新加坡鬥？<br>與基金F講起呢個問題，原來佢對此有過一番研究，非常肉緊，指香港對外開放程度不夠，往往受制於本地一啲專業團體，行保護主義，阻止外國人才來港，最佳例子就係醫生。新加坡容許外國醫生入境就業（在公立醫院打工），同時加緊培訓新加坡醫療人才，與此相反，香港約十年前削減兩間大學醫學院學額，兼嚴格不准外國醫生來港掛牌，不少本港永久居民在英國著名大學（如劍橋）取得醫生資格，在英國公立醫院行醫嘅，如要回港執業，一定要考試，基金F就懷疑港大中大醫科畢業生係唔係叻過人地在劍橋、牛津、澳洲、加拿大大學畢業嘅醫科生！香港應該自己知自己事，唔夠醫生護士嘅話，就向外招聘，如新加坡與泰國。香港因為大陸產婦來港，逼爆醫院，實施外來產婦限額，主要係從抑制需求入手，但既然不少私家產科醫生月入過百萬，點解我地唔輸入英國外國醫生呢？難道本地產科醫生每個月賺錢降低到四五十萬元就會餓親？基金F話英國政府財赤不止，公立醫療系統大量裁員，香港效法新加坡，去英國搶醫護人才，此其時也！</p></body></html>