<html><header><meta charset="utf-8"><title>中環在線：杜鵑重出江湖　下周現身記招 - 李華華</title></header><body><h1>中環在線：杜鵑重出江湖　下周現身記招 - 李華華</h1><p>國美（493）爭奪戰中黃家軍主帥、黃光裕老婆杜鵑（圖），由舊年9月被改判緩刑放番出嚟之後，一直都「潛水」，但似乎好快佢就會上番水面！內地《第一財經日報》噚日話，杜鵑即將「重出江湖」，喺呢個月18號（即下周二）會出席一個國美母公司喺北京開嘅記者會，如果係堅嘅話，呢次將會係佢恢復自由身以嚟首次公開露面。<br>據內地媒體嘅講法，北京國美集團旗下嘅國美體育，將會喺18號公佈擴張戰略計劃，到時杜鵑唔單止會現身，仲會上台講嘢，就連佢個姑仔、黃光裕三妹黃秀虹都會蒲頭，都好隆重其事咁喎。杜鵑幾年無去過呢啲場合，今次演講唔知會唔會有咩微言大義呢？不妨拭目以待！</p></body></html>