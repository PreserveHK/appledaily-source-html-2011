<html><header><meta charset="utf-8"><title>寸改蓮花　變200匹超人戰車</title></header><body><h1>寸改蓮花　變200匹超人戰車</h1><p>o靚仔時睇親超人特攝片，總幻想自己係主角，威風八面地教訓壞人，人越大越現實，無晒童真！Lotus代理就搞搞新意，將架EuropaS改裝成超人座駕，天寒地凍望住佢，仍有股熱血自丹田湧起，童年回憶即時Call番晒出嚟！<br><br>記者：徐影龍<br>攝影：譚盈傑<br>Model：曾劍波、Hahel@GMEModels<br>服裝提供：麥迪奧（25758311）</p><p>超人拉花夠熱血</p><p>蓮花代理不嬲創意多籮籮，久不久就搞架特別版，Keep住品牌新鮮感。繼冰山雪蓮、哈囉喂版後，又整咗架「鹹蛋超人」版出嚟。以EuropaS作基本改裝，超低矮車身加誇張流線車形，本身已夠搶眼，全車噴上閃銀底油，再由頭至尾拉上如閃電般嘅鮮橙色拉花，每條拉花再綑上顯眼黑邊，望落勁有卡通風味，十足十《恐龍戰隊》之類嘅主角座駕，科幻感十足，泊喺學校門口，班學生仔肯定開心過見到周秀娜！若然你着埋企領外套、綁多條絲巾喺頸，叉晒腰企喺度食風，嗰份正義境界真係有三四樓咁高。<br>唔只噴漆同拉花，超人版仲喺車身四邊加入黑色「導風板」，增添多幾分型仔度之外，仲有增加下壓力嘅實際用途，對車身極輕嘅EuropaS嚟講，絕對起到穩定作用。</p><p>擴闊車廂　靚女唔走光</p><p>蓮花惡揸惡坐，已經唔係銀河唯一的秘密，超人未變身前只係平民一個，幸好EuropaS有別過往Lotus，定位走向玩豪華舒服，唔似舊款咁齋到連冷氣都無，兼顧性能之餘，仲有朱紅色靚皮櫳同軟熟皮Seat，車身再矮，都唔怕扽到斷氣。最重要係需練習100次，先可純熟上落嘅超高門檻，嚟到EuropaS，已改低12mm，車廂頂架亦有所增高，大大加闊「出入口」空間，着裙靚女上落終於可以「免走光、益街坊」。<br>Lotus跑車定位特殊，兩類人最Buy，第一係幾十萬買到十足收視率，就算唔拉花一樣咁搶眼；第二係Performance，鋁合金車架及一堆偷輕部件，令車重僅為995kg，配埋2.0直四Turbo偈，馬力有成200匹，達到車輕偈勁嘅跑車最高境界，唔怪得Lotus算係賽車場熱門常客之一。<br>同代理傾番，原來銀底拉花及加護風翼，係一套改裝Service，你鍾意嘅大可搵佢哋加落其他車款度，夠膽就將拉利、平治、拗花全部統一做車隊，肯定全港至威係你呀！</p><p>LotusEuropaS</p><p>引擎：2,000cc直四Turbo<br>馬力：200hp/5,400rpm<br>扭力：272Nm/2,000rpm<br>傳動：六速手動波箱<br>售價：$649,000起<br>查詢：28770810（RichburgLotus）</p></body></html>