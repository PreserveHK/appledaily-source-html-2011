<html><header><meta charset="utf-8"><title>宏霸入股美礦企　不務正業？！中環在線：老竇豬變採礦豬 - 李華華</title></header><body><h1>宏霸入股美礦企　不務正業？！<br>中環在線：老竇豬變採礦豬 - 李華華</h1><p>「老竇豬」陳振聰同「女朋友」「豬豬」龔如心屋企人爭產單官司，呢幾日審緊，作為男主角，理應好唔得閒，但係原來佢仲有時間打理自己檔宏霸數碼（802），而且近排仲動作多多，上星期呢頭宣佈配股集資，又賣埋資訊科技產品銷售業務，噚日就話入股美國採礦公司做咗「採礦豬」，似乎有啲不務正業噃。<br>據宏霸通告講，集團向投資公司Avalon買入喺美國場外交易議價板上市嘅SpartanGold（SPAG）6.1%股份，呢間SPAG主要喺美國從事採礦及勘探業務，同做開射頻識別（RFID）產品嘅宏霸九唔搭八，但宏霸就撐話，可以為SPAG提供RFID技術，應用喺採礦方面，總之有協同效應啦！</p><p>持股跌至17%　疑似散水前奏</p><p>咁買個礦又要使幾銀呢？呢次入股總代價5070萬蚊，雖然宏霸上星期先至集咗資，但係今次就用每股3.25蚊發行1560萬股宏霸新股支付收購，咁即係間接引入Avalon做股東，佔擴大後股本4.82%。<br>話時話，宏霸舊年下半年配過兩次股，加埋上星期嗰次同埋今次發新股收購，單一大股東華懋集團所持龔如心遺產股權，會由舊年年中嘅23%攤薄到20.3%，陳振聰就由22.25%降到落17.38%……咁多嘢搞，唔通係散水嘅前奏？<br><br>電郵：mailto:LiWaWa@AppleDaily.com</p></body></html>