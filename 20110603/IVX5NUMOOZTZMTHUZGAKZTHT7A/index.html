<html><header><meta charset="utf-8"><title>以下犯上多 - 左丁山</title></header><body><h1>以下犯上多 - 左丁山</h1><p>眨吓眼，今年已是六四二十二周年，當年出世嘅嬰孩，今年已係大學畢業之齡，學生Y就係其中之一，當日佢阿媽挺着大肚皮上街遊行，點會諗到時間過得咁快呀。從統治者觀點而言，六四係以下犯上，以新顛覆舊，以年青向年老作反，最後決定鎮壓之。依家係二十一世紀嘞，從去年開始，北非中東（最注重權威嘅地區）捲起一陣以下犯上之風，街頭示威變成街頭革命，老牌統治者竟被掃走，影響所及，中國名曲「茉莉花」竟成為禁忌，是否異數？<br>一位高人話：「唔係噃，此乃天意」。大師兄森哥在五月三十日叫左丁山去鏞記食飯，見吓佢嘅師妹鍾月萍（LilyChung）博士。鍾博士係崇基六二年史地系畢業生，今年七十過外咯，講說話仲大聲過左丁山，佢畢業後去明尼蘇達大學攻讀地理學博士，曾在賓州州立大學、香港浸會書院、中文大學、三藩市市立大學做地理學講師，退休後居於三藩市市郊，精研易經、命理，最近香港天地圖書為佢出版一本新書「長勝風水─易經的突破」（英文版在亞馬遜網站有售），故此鍾博士特回港一行，佢話讀德明中學時，曾與同學到石板街鏞記飯店吃燒鵝，那已是五十年代之事咯，五十幾年之後重到鏞記，自然一切都感覺唔同。<br>森哥話喺五月廿一日，鍾博士在灣仔天地圖書發佈新書，大廳坐滿人聽佢講易經，跟住在今天六月四日下午兩點至三點，在九龍灣MegaBox大眾書局開講「河洛理數命理」，聽講費每位收四百八十元。六月九號就返回三藩市灣區，咦，仲唔趁機會問幾句？鍾博士話自一九八四年起六十年大運（至二○四四）行鼎卦，○四至一四呢十年行「未濟卦」，未濟代表試驗期，事情有待完成，故此呢十年間不少新事物湧現，五花八門，但未必可以持久，好多嘢有待修正，總結卦象係始亂終吉，實驗會成功，其中經歷不少以下犯上之事情，要有高人指點、指導先至可以避過禍患。實際上係點呀？鍾博士話：「呢幾年間有不少詐騙、出術，以假當真嘅行為，切記要係真正老實嘅專家，先至不為所動，不致跌入漩渦。世界盛行以下犯上，以少欺老，以新鮮衝擊老一套。識變通嘅老實人有得益，迎風擺柳嘅聰明人必受淘汰！未來三十年會淘汰好多聰明人，天下亂事不止，你要切記！」</p></body></html>