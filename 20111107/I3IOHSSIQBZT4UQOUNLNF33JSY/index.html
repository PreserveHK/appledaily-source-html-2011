<html><header><meta charset="utf-8"><title>縮偈平十萬　冠跑替身</title></header><body><h1>縮偈平十萬　冠跑替身</h1><p>買鐵騎想揀超跑？鬼唔知多屆SBK冠軍級人馬apriliaRSV4係好貨！但幾乎同落場版一樣的FactoryaPRC版，車價要成廿幾萬，即使配備Dry些少的R版都要索價近二十萬元。若然你只求外表不求內涵的話，外形有90%似的全新RS4-125T絕對係最佳選擇，皆因烈車替身只賣五萬幾蚊，平十幾萬一樣可以叨光揚威。<br><br>記者：許維雅<br>攝影：譚盈傑<br>Model：Eagle</p><p>冠軍拉花造型九成似</p><p>意大利品牌aprilia於09年為SuperbikeWorldChampionship（SBK）打造的超跑RSV4，賽場上戰績彪炳當然係成功的最佳引證，廠方隨後亦乘勢推出過不同類型的RS車系，包括RSV4R及RS125等。<br>至於今次上場新貴RS4-125T，同樣係模仿RSV4外形而設計，兩側箭嘴形啡軨跟RSV4完全一樣，就連車頭三燈式設計及車尾箭頭LED尾燈，都跟冠軍烈車有着同樣神髓。雖然尺碼方面只有1,953×740×1,138mm，比起RSV4稍細，但採用紅白綠三色作拉花襯色的Alitalia-SBK冠軍紀念版，車頭及油缸都有象徵SBK冠軍的「1」字標記，型格指數同樣爆晒燈；不過車價就比RSV4平一大截，只售5萬3千多元。想再慳啲，可以揀5萬2千多元的黑紅色或白色版本，適合一眾迷戀RSV4冠軍超跑又唔多夠Budget的車迷，呢架替身實在諗得過。隨車更會附上可拆式乘客座鞍，方便車主自由選用更有型的單座或隨時換上更實用的雙座位。</p><p>首次採用125四衝引擎</p><p>RS4-125T價錢平咁多，大家亦理解無可能會配上1公升引擎，性能只屬初級版。廠方其實之前亦曾推出過同樣屬125cc引擎版本的RS125，不過只屬二衝程引擎，今次卻破天荒為125cc跑車配上四衝程引擎。<br>隨着二衝程引擎廢氣排放差、損耗大壽命短的問題，已經逐漸被淘汰，加上125cc車初段力量不足，導致要經常轉波，而後段爆發力卻突然而來，對於新手而言確實較難適應。相對力量輸出比較線性的四衝引擎必定更易上手，雖然馬力輸出細一半，但車主可加錢選配電子轉檔系統（ApriliaQuickShiftSystem），方便縮短轉波時間。<br>可能有人會覺得RS4比同級相對貴，但用料靚及原裝設定強勁就係一分錢一分貨的事實，配以電子燃油噴注系統、六速波箱、鋁合金車架、車頭41mm倒叉及300mm碟煞配四活塞放射式卡鉗等，都為車主帶來更高質的操控樂趣，加上既輕巧靈活又夠剛性的車身，即使唔係新手亦會考慮入場。</p><p>RS4-125T</p><p>引擎：125cc四衝水冷單缸<br>馬力：15ps/10,500rpm<br>扭力：10.9Nm/8,250rpm<br>傳動：濕式6速鏈傳動<br>售價：$53,800<br>查詢：23850181<br> http://www.aprilia.com.hk </p></body></html>