<html><header><meta charset="utf-8"><title>肥胡要放膽 - 左丁山</title></header><body><h1>肥胡要放膽 - 左丁山</h1><p>疑似特首候選人兩位究竟誰人可以勝出，現時因新選委一千二百人未選出，一啲舊選委對左丁山講仲未收到北風，唔知點樣投票住，故此難以預料。但睇吓最近啲不同民意調查，CY遙遙領先，亨利大墮後，令啲擁唐派開始擔心咯喎，雖然後台夠硬，有晒祝福啫，但在民意戰綫上本來領先二十幾個馬位，唔夠一年反而落後二十幾個馬位，一來一回，俾落後馬追番五十個馬位有突，若真係在沙田馬場如此跑馬，馬迷必定噓聲四起，話係跑假馬，除非賽後報告證實率先領前馬係嚴重流鼻血、喘鳴，或心律不正常！<br>呢日有接近CY馬房人士與左丁山吃飯，佢自然喜上眉梢，話形勢愈來愈好，睇唔到亨利馬房點樣可以反先，在五個月內追番三十個馬位！佢都知道選委要收北風，但如果亨利馬房在民意上輸得太遠，選委心理上會有壓力，事先不得不向北大人反映嘅啫。左丁山同意佢嘅睇法，但諗起一件事，立即向佢反映：「嗱，醫學界一啲私家醫生夠晒坦白，公然發話，要求準特首上台後炒咗胡定旭，否則醫學界選委唔會支持佢，呢番說話，引起好多老友反感，輿論罵聲四起，唔該你向CY馬房傳達，以我所見，絕大部份朋友贊成輸入海外醫生在公立醫院工作，CY如果支持私家醫生、梁家騮議員啲意見，民望可能大跌！」消息人士話CY唔會贊成私家醫生言論嘅！<br>飯後在置地廣場散步，以助消化，碰到另一位消息人士，佢話其實一啲最近非常活躍嘅私家醫生，平時接近CY馬房多過接觸亨利馬房，故此CY對輸入海外醫生嘅立場，尚要存疑。<br>獅子王就對左丁山講：「你話齊撐肥胡，我唔撐呀！肥胡好細膽，只搵到十個海外醫生願意返嚟，唔係一兩百個，有乜用呀，而且只每人簽約一年，識廣東話，大大歧視外國籍醫生，除非肥胡及醫管局放寬輸入條件，一份合約以三年為期，否則我唔撐肥胡！」又係嘅，海外醫生除非單身，在外地剛啱約滿，否則嚟香港做一年咁短，唔知為乜，醫管局唔該諗真啲，一啲私家醫生已經形象插水，駛乜驚佢地呀！</p></body></html>