<html><header><meta charset="utf-8"><title>中環在線：UNIQLO收購唔吼思捷 - 李華華</title></header><body><h1>中環在線：UNIQLO收購唔吼思捷 - 李華華</h1><p>日圓係咁升，最開心除咗係班鍾意掃歐洲名牌嘅日本太太，仲有係UNIQLO創辦人、FastRetailing行政總裁柳井正。<br>話說佢接受彭博訪問時話，由於近排日圓升到爆燈，一於食住個勢去歐美地區收購。佢仲講明要買大嘢，要同UNIQLO差唔多大又或者大過都得。<br>UNIQLO之前想買起佐丹奴（709），仲搵埋滙豐做收購嘅財務顧問，唔知對思捷（330）又有冇興趣，話晒券商都話思捷抵買。<br>柳井正直接話，我哋唔需要多一個品牌。佢無多作解釋，華華小人之心度君子之腹，第一個可能：思捷太細，噚日市值約137億銀；第二個可能：唔鍾意個品牌；第三個可能：同UNIQLO路線唔夾。<br>唔吼香港上市公司，但柳井正話，有可能將揸住UNIQLO嘅FR攞去其他地方上市，仲話香港同新加坡都係一個上市嘅好地方。港交所（388）快啲做嘢喇！</p></body></html>