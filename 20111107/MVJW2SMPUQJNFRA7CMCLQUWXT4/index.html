<html><header><meta charset="utf-8"><title>美國秘密武器 - 左丁山</title></header><body><h1>美國秘密武器 - 左丁山</h1><p>美國嚴重缺乏理工科博士，因美國人本身不願意攻讀，外國學生成為美國一流大學嘅寵兒，中國、印度學生周街都係，所以喬布斯生前與其他矽谷名人嘆息美國授予中印學生一級科技知識，跟住趕晒啲畢業生走，益晒中印俄等大國。話得說回來，假如下任美國總統與國會真的通過StapleAct（有理工科博士學位就有綠咭）嘅話，中印博士生咪有好大機會留晒喺美國，唔願返回祖國？如此一來，美國可以不戰而屈人之兵，盡攬天下英才，世界霸主地位誰與爭鋒？講軟實力喎，美國有令人願意留下不走之魔力，就係最佳軟實力。「胡潤研究院」聯合中國銀行做咗一個調查報告，發現中國千萬富豪之中，一成四已移民外地，四成六考慮移民，投資移民以美國為首選，香港其次，此發現真是不得了，如果美國真的推出StapleAct，中國富二代蜂擁去美國讀理工科，中國容乜易人財兩空？唔，美帝國主義者擁有最大殺傷力武器──理工學位送綠咭，中印難以抵禦呀！平民如此，高官變本加厲，重慶「紅人」薄熙來兒子薄瓜瓜讀書頂呱呱，一早入咗哈羅公校，與英國貴族同聲同氣；胡耀邦之孫在耶魯畢業；萬里之孫女十六歲就到美國入高中。2011年到美國讀中學嘅中國學生有6725人，係2006年嘅一百倍，做留學顧問嘅公司，喺內地一定好發，好發。<br>中國富豪投資海外，首選美國（42%），次選香港（38%），而富豪投資第一件事就係買樓，唔怪得香港啲豪宅咁好銷路。信和賣大埔白石角樓花，就走上大陸做幾場路演，吸引內地富豪，呢啲胡潤調查資料證實香港樓市可一分為二，細單位低價樓係本港居民買嘅，供應愈來愈多，需求受本地人嘅收入增長幅度所影響，細單位嘅樓價好難大升，甚至會回落；而大單位豪宅供應幾難大幅度增加（因政府賣地有限呎，限量措施，而新土地供應多以適合細單位為主），偏偏有錢人嘅需求甚大，內地富豪需求不絕，有乜辦法唔將豪宅價格推高！低價樓做九成按揭嘅負資產在九月大幅度增加，大家不可不知其中涵義。</p></body></html>