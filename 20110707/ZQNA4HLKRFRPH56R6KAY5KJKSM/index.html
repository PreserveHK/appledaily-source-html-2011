<html><header><meta charset="utf-8"><title>AV信徒　50萬豪裝客廳Studio</title></header><body><h1>AV信徒　50萬豪裝客廳Studio</h1><p>買車、換樓，可以係一時間衝動！但講到要花四到五個月時間，投入高達50萬資金，由一間六百幾呎住宅，搖身變成私人HomeStudio，仲要跟足裝修、買器材、駁線等過程，全部一腳踢，如果無咁嘅熱誠、財力，一般玩家像你同我，根本能夠羨慕。<br><br>記者：陳國輝<br>攝影：王文忠<br>Model：AnnieG.@GME</p><p>激愛！全球10部5000MKII</p><p>屋主蒲東話，錢當然係考慮因素，但能夠買到心頭好更重要！記者入到大廳，眼見到處都係射燈，仲有全黑色天花，感覺恍如去咗高級音響陳列室。器材方面，無論前中後置皆選用擅長玩重低音嘅英國牌子MK喇叭，至於前後級，亦揀選咗發燒友最愛嘅Marantz同埋Earthquake，佢對於CinenovaGrande有一份特別體會：「由CinenovaGrande推動S150實在輕而易舉，兼且音色細滑如絲，完全唔粗糙，用嚟睇藍光演唱會，佢嗰種濃厚音樂感令我異常驚喜！」<br>器材總投資超過廿萬，雖然唔算得上「天價級」，但蒲東對於5000MKII可謂情有獨鍾。「呢部超低音當時唔使三萬，但由於全球限量得10隻，極為珍貴，早前曾有人開更高價錢，不過我無打算賣！」限量之餘，機身仲有設計師親筆簽名，蒲東身為MK信徒，又點捨得離棄佢先！</p><p>120吋THX透聲梗幕入屋</p><p>想追求高品質視覺享受，毫無疑問玩投射一定係最佳選擇！空間夠的話，一般人只會揀白色牆身，玩得勁啲或者會買塊捲動式投射屏幕。但係蒲東屋企就採用Visione120吋THX透聲梗幕，「其實設計前已經計過數，大廳闊度為14呎半，而觀賞距離也達到THX嘅3.3米標準，即係話，剛好夠位擺一隻120吋梗幕！」<br>選材方面，佢解釋透聲幕能夠將聲音從幕中透出嚟，定位同現場感係最好嘅。同時Visione呢個英國牌子，除咗因為佢使用編織而非打孔技術，唔會出現死點問題之外，亦確保中高音從幕中透射出來時，可令幕料引致嘅衰減度減至最低。</p><p>拆牆改裝變260呎巨廳</p><p>購買硬件、設計佈局、接駁音響線都唔係最難，最困難反而係如何騰出居住空間！蒲東屋企有六百幾呎，兩個人住唔算細，但係Studio已經佔咗一半。「呢間屋原來間隔係三房設計，後來我拆咗兩間房，變成一個260呎方形巨廳，呢種空間佈局對發揮影音表現，最適合不過！」除咗將間隔改裝，仲有專為影音房而設嘅遮光窗簾、黑色天花、射燈，甚至拉出兩組獨立電源為音響供電等，總裝修投資已達30萬。<br>至於蒲東最滿意其實係牆身。「我選用防熱紙板作為影音室嘅AcousticTreatment，原因係佢能吸走多餘雜音之外，價錢仲夠化算，對比專業嘅吸音棉，我認為更加啱用。」
</p><p>偏廳42吋電視打紅白機</p><p>對大部份男性嚟講，花錢、花心思都唔成問題，但要得到另一半「批文」，呢點先係重點！其實，蒲東已預留偏廳位置，作為女朋友睇電視和追劇嘅專區，器材包括有42吋LG電視、Denon擴音機以及MKSoundB1500，打機煲戲夠晒用。最過癮係有部經典任天堂紅白機隨時候命，如今翻打《飛龍之拳》，感覺認真特別。</p><p>《反斗奇兵3》<br>蒲東推介必煲藍光</p><p>理由係Pixar電影色彩勁靚，SoundEffect製作認真，絕對係試機天碟。</p><p>《精武風雲》</p><p>第一套電影院7.1聲道嘅港產片，聲音位置感強，最值得留意係低音出色。</p><p>《蝙蝠俠－黑夜之神》</p><p>由於採用iMax技術拍攝，線數比菲林大四倍，畫質、音效都相當靚。</p><p>《MichaelJackson'sThisisit》</p><p>賣點唔係用邊部貴價器材，而係全程由HandHeld機仔拍攝，相當Surprise。</p><p>《QueenRockMontreal&amp;LiveAid》</p><p>在82年採用菲林機拍攝嘅演唱會，畫質達到四千幾線數，勁高清。</p><p>硬件器材</p><p>投影機：SONYVPL-VW60<br>投影幕：Visione120吋THX透聲梗幕<br>前級：MarantzAV7005<br>後級：EarthquakeCinenovaGrande7Channel<br>揚聲器：MKSoundS150（前、中置）、MKSoundSS150（後置）、MKSoundSurround55（後中置）、MKSoundMX350SFXL及5000MKII（超低音）<br>藍光播放器：OppoBDP-93及PS3
</p></body></html>