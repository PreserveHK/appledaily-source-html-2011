<html><header><meta charset="utf-8"><title>食典1：Hea食長洲　燒魚春香滿街</title></header><body><h1>食典1：Hea食長洲　燒魚春香滿街</h1><p>陽光與海灘、踩單車、Chok樣影相、逗玩街邊小花貓，仲有隔九條街都聞到嘅燒魚春香……有無興趣跟Phoebe同Tina捐窿捐罅食人氣小食？呢檔篤一串，嗰檔喫一碗，你會發覺，平平無奇嘅長洲，原來好好Hea。<br><br>記者：徐務研<br>攝影：陳盛臣<br>Model：Phoebe、Tina</p><p>白天陽光與海灘</p><p>燒乜春咁香？魚春！</p><p>好香，真係好香，香到隔九條街都聞到，必吃推介有「日泰小食」，以為聞到燒魷魚香，赫然發覺老闆娘萍姨燒嘅原來係魚春！膽粗粗試一塊，嘩，口感煙韌，魚春入口散開，一粒二粒非常有趣！萍姨之前喺碼頭擺街邊檔，不過政府規定夜晚十一點過後先准做生意，於是佢把心一橫開舖，至今有廿幾年歷史，堅持沿用傳統炭爐，份外香口惹味。<br>除魚春外，呢間舖仔仲有好多新奇乾貨可燒，連瀨尿蝦同大地魚乾都有，乾貨全部來自長洲漁民，我最愛鱔仔乾，超香脆，口感一流！同場加映第三代傳人──林小妹妹，裝模作樣幫手看舖燒魷魚，活潑可愛，謀殺唔少遊客菲林。<br>（長洲大興堤路3號92368857）</p><p>無電雪條機，Magic！</p><p>夏日炎炎食番支雪條先，不過嚟得長洲，無理由入七仔求其買支雪條咁掃興，「花園雅座」絕對有驚喜！<br>只見老闆喪轉一個鐵盤，原來係泰國一街都係嘅雪條機，搞鬼在完全唔需要電力，果汁直接倒入細細支雪條筒，再放入裝滿冰塊嘅雪條機，人手轉十零分鐘，冰塊就會令果汁結冰凝固，原汁原味雪條立即有得食，真係學森美話齋：「Magic！」<br>一機八種味道，當日香芋味最快賣光，芝麻味唔會甜過龍，細細粒芝麻極有口感。記住逢周六、日同公眾假期先開檔，唔好摸門釘。<br>（長洲東灣路84號地下/97794934）</p><p>40吋水果串，夠長！</p><p>嫌吃冰糖葫蘆OldSchool？不如試試「洲啤工房」40吋長冰果葫蘆，用菠蘿、蜜桃、西瓜、哈密瓜同提子等水果製成，絕非罐頭貨色，我親證檔口堆滿一箱箱水果，絕對新鮮。<br>熱辣辣巨薯棒又係正，薯塊比普通薯片厚身少少，即叫即製夠新鮮，自由添加味粉，濃淡自定，同樣有40吋長，邊行邊食夠架勢。冰糕包係乜？即係雪糕版平安包，用印住「平安」兩字嘅冰皮包住花生碎同雪糕，食完平唔平安就未知，但肯定可以消暑。<br>（長洲東灣路16號/92817755）</p><p>自製手卷，老土但好味！</p><p>「故鄉茶寮」大排長龍，仲以為有甚麼新奇小食，點知係懷舊蟹柳手卷同腸仔手卷，好老實，自製壽司味道同高級日本料理當然無得比，但勝在夠窩心，夠老土。老闆娘係日本人，對食物一絲不苟，簡單手卷食到嘅係人情味同真誠意，紅豆餅同樣係熱賣小食，基本上十個遊客九個半都試過，熱辣辣紅豆茸唔會過甜，餅身做得軟熟，我畀十個讚，學生同長者有優惠減收一蚊，我畀第十一個讚。<br>（長洲教堂路17號地下/29815038）</p><p>芒果腸粉，做得夠薄！</p><p>人氣糖水舖「允升甜品」雖然位處隔涉小窄巷，依然勁多人幫襯，最正係芒果糯米糍，選用新鮮呂宋芒，可惜太好賣，我遲來一步緣慳一面，好彩仲有個芒果腸粉止止口癮，腸粉皮有齊芝麻、椰子同綠茶三種口味，做得夠薄唔會搶去芒果的鮮甜，好味。<br>芒果綠晶亦不得不試，綠晶，即係綠茶水晶，用海藻粉同綠茶製成，比啫喱更爽口，加上清甜芒果，味道清新唔Heavy，海藻粉有排毒美顏功效，貪靚女生點可以錯過？<br>（長洲新興街3號/29815032）
</p><p>手打魚蛋，入口曉彈！</p><p>魚蛋都要推介？梗要！好味就一定要拮番串！老字號「甘永泰魚蛋」有廿年歷史，檔口一出碼頭行幾步即見，魚蛋用門鱔每天人手打製，特別彈牙，魚味十足唔會食到成口粉，細細粒好正斗，MK啲魚蛋係就係大串呀，不過大而無當囉。<br>（長洲新興街106號地下/29813050）</p><p>紫米糕，味道自然！</p><p>講起糕點，不得不提「新照記茶餐小食店」，各式各樣傳統糕點之中，最出名一定係紫米糕，味道自然唔會甜到漏，細細粒紫米勁有咬口。想食得MixandMatch一啲？得，整番件綠茶紅豆粟米糕啦，味道清淡，老人家必愛。<br>（長洲東灣路18號/29869006）</p><p>疑似金莎，係雪糕！</p><p>天氣熱，邊個唔Buy凍嘢？Phoebe同Tina極力推介「天然甜品」嘅香芒湯圓雪凍凍奶，雪凍即雪糕糯米糍，外層沾有芝麻、花生同朱古力，造型似金莎，咬落去係呍呢拿雪糕。香芒湯圓則用海藻粉同新鮮芒果做成，食嘅係清爽口感，賣相晶瑩剔透，睇到就想食。<br>（長洲大興堤路9號海景樓地下/90958020）
</p><p>魚仔餅，小朋友必愛！</p><p>俾「反斗奇冰」呢個舖名呃晒，仲以為賣乜冰物冰㖭，原來賣魚仔餅！魚仔餅買少見少，家喺長洲重現，外形可愛加晒分，有奶黃同紅豆口味選擇，熱辣辣出爐，味道唔會太甜膩，買畀小朋友，一定開心死。<br>（長洲大新海傍道75號地下/29815078）</p></body></html>