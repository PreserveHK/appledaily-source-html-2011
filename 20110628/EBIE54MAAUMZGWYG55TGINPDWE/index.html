<html><header><meta charset="utf-8"><title>中環在線：寶哥哥不忘本　撐住柺杖挺母校 - 李華華</title></header><body><h1>中環在線：寶哥哥不忘本　撐住柺杖挺母校 - 李華華</h1><p>做得上市銀行嘅主席，數學絕對唔可以差，好似東亞（023）主席李國寶就話自己數學非常掂，因為佢嘅母校聖若瑟書院當年仲興體罰，學生數學測驗考試低過50分，就要排隊畀老師用間尺逐個教訓，寶哥哥話佢啲數就係咁逼出嚟，仲自誇話未試過俾人打。<br>嚴師出高徒，寶哥哥亦不忘本，噚日返咗母校力撐佢哋嘅舊生會財經支會開幕典禮，華華本來想問吓佢東亞啲業務，但寶哥哥就先發制人話唔講財經嘢，咁眼見剛啱做完盆骨手術嘅佢仲要靠第三隻腳撐住入會場，華華都好識做，即刻問吓佢嘅健康，佢話自己上落樓梯都冇問題，只係未踢得波……話時話，寶哥哥年紀有番咁上下，體質同復原能力梗係唔及啲baby，小心身子呀！</p></body></html>