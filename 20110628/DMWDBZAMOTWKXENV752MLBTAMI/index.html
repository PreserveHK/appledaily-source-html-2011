<html><header><meta charset="utf-8"><title>RextonII七出約會　女人之虎</title></header><body><h1>RextonII七出約會　女人之虎</h1><p>絕無歧視，問過有車牌嘅Model，九成都揀MINI、甲蟲類可愛小車，成熟之女，尤其現代職業女性，搵食大過天，開門七件事比七出之條更重要，包含七大優點嘅雙龍SUV，確實更啱OL們口味。<br><br>記者：徐影龍<br>攝影：陳陶鈞<br>Model：Hailey@GME</p><p>1.穩重大隻</p><p>韓國牌子雙龍，唔係得Pick-up車款出名，最新嘅RextonIIRX320，睇得出野心都幾大，將歐日名廠SUV優點盡收旗下，但外形取向美國化，大大隻隻夠晒安全感，賣相三分霸氣七分斯文，似足職級有番咁上下嘅OL，女人之虎不怒而威。</p><p>2.闊落車廂</p><p>返咗成日工，唔係仲要着住對高踭鞋、屈喺架頂頭頂腳嘅車度呀？RX320既有大咪身形，車廂必定相對闊落，軸距足足2,820mm，Model試坐，前後排完全唔頂腳，Headroom離頭近半呎，直頭高得有點離譜。</p><p>3.不知不覺玩加減</p><p><br>RX320配搭AWD全時四驅，可謂腳腳有力，就算你唔係烈女玩劈車，總有心急趕時間嘅情形，新車+/-波箱就設計得好含蓄，+/-控制收埋喺波棍頂旁，手指公郁吓就轉到，最抵死係軚盤細細粒+/-掣，唔講仲以為控制CD機音量。</p><p>4.後座靈活</p><p>對於SUV有百變後座幾成指定動作，除可分左右獨立摺合，收納或升起時輕手輕腳就搞掂，面對老細要搬大圖則模型、老公要擺釣魚竿、細佬仲想寄存埋單車，全部都可一一應付。</p><p>5.隱蔽儲物位</p><p>女仔出街總係雜物多多，永遠嫌手袋唔夠大，呢點RX320就啱晒佢哋胃口，全車設多個儲物位，淨計前座杯架都有6個，大大小小周圍都擺到嘢，零食、單據、披肩、補妝套裝等等，總算可以井井有條安置佢哋。</p><p>6.歐系內功</p><p>唔好話沾光，事實上RX320流住某程度嘅Benz血，由3.2直六引擎到T-Tronic波箱都係由Benz生產，骨子裏擺到明係架ML，所以引擎高轉聲特別靚、波箱反應亦有別一般韓系表現。</p><p>7.筍買名牌餡</p><p>女人花得起錢，最重要係執到筍貨，而韓製出名抵玩，RX320實用之餘仲用上Benz靚餡，車價都只係三十萬多少少，荷包同心理上同樣有晒安慰。</p><p>SsangYongRextonIIRX320
</p><p>引擎：3,199cc直六<br>馬力：220ps/6,100rpm<br>扭力：31.8kg-m/4,600rpm<br>傳動：5速+/-波箱，全時四驅<br>售價：$320,000起<br>查詢：21172287（SsangyongMotor）</p></body></html>