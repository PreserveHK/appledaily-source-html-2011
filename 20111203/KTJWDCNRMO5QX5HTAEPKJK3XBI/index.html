<html><header><meta charset="utf-8"><title>全日空：倉田保昭311震起雄心</title></header><body><h1>全日空：倉田保昭311震起雄心</h1><p>這是個日本人尋找他鄉的故事，倉田保昭在日本地震後來港設館授徒，傳承畢生所學。倉田70年代來港發展，在電影中淪為成龍的御用沙包，到電影尾關打大佬的時候，他就會出現被爆機完場。作為一份工他覺得沒有所謂，但最令他傷心的是母親拿出一份日本剪報，提及倉田在香港電影經常演出反派，被中國人打得落花流水云云。撰文：何永寧</p><p>日前走進日本武打演員倉田保昭新開設在銅鑼灣的武館，眼前已66歲的倉田身形還是維持在30年前一樣，體重一直保持在65公斤。
</p><p>殺氣騰騰香港開荒</p><p>對於80後，倉田的名字應該是較陌生，不過對第一代喝日本電視劇奶水大的60、70後來說，那些年的一套《猛龍特警隊》可謂顛倒眾生。一班主角在機場跑道一字排開的往前行，甚有氣勢，穿上黑皮褸的倉田殺氣騰騰令人印象深刻。<br>倉田接受訪問時不用繙譯，以不算流利的廣東話夾雜英語溝通，他笑說：「我聽冇問題，講就一般。」70年代武打片大行其道，邵逸夫找蔡瀾在日本挑選一班懂武術的日本人來港發展，集空手道、跆拳道及柔道於一身的倉田就是當中一員，加上價錢平，他就成了日本人往香港拍片的開荒牛。<br>倉田回想當時答應去香港拍戲身邊朋友的反應時就覺很好笑：「佢哋叫我唔好去，班朋友話香港好危險，好多白粉賣，我話我去拍戲啫，冇問題。」冇問題（日語大丈夫）是大部份日本人的口頭禪，來到香港就安排在邵氏宿舍居住，記得第一次蔡瀾帶他出外飲茶，吃了一樣畢生難忘的點心──叉燒包，倉田說：「好好食未試過咁好食嘅嘢，一口氣食咗十個。當時發覺香港原來唔係朋友講咁恐怖好文明，拍戲又好有制度，一拍就拍咗兩年幾。」
</p><p>台灣落難流氓踩場
</p><p>約滿後因為思鄉及女朋友仍在日本，倉田回流日本拍戲，不過兩地的製作有天壤之別，他說：「日本嘅動作ending兩日就拍完，香港就足足要拍足3個星期，基本上日式動作比起港式簡單好多。」之後輾轉去了台灣發展，恐怖事情才發生。因為倉田表現好找他拍片的片商越來越多，麻煩接踵而來，他說：「每日去到片場都有個小混混找我麻煩喊打喊殺，原來我搞到佢大佬冇咗份工。」最後不勝其煩給了點錢打發了事，一身好武功卻息事寧人，他表示功夫不是用來好勇鬥狠，他說：「我一生人未打過一場交，唔似我好朋友梁小龍成日鍾意同人打交。」他們因為拍電影而相識之後結成莫逆之交，但就不贊成好友小龍經常流連街邊打拳頭交。從外形看來倉田跟梁小龍的武術應在伯仲之間，不過他就自謙不及對方，他笑說：「雖然大家都以腳為主，不過佢實戰經驗多應該好打啲。」</p><p>日本人只可做壞蛋</p><p>之後到成龍大紅一班師兄弟洪金寶、元彪等紛紛上位，功夫片再大行其道，差不多每部都有倉田的份，不過每部都以反派出現，開場霸氣冲天，到結尾打大佬場合時就淪為成龍、洪金寶等的人肉沙包死得很慘。記得當年很流行午夜場看反應，倉田有次湊熱鬧出席，結尾時自己被一班主角打死，觀眾就表現得很雀躍甚至拍手掌，相信因為片中死的是日本人，他說：「雖然我係日本人但我會覺得自己係香港演員，而且拍戲係娛樂，唔明點解分國籍，外國人一定係壞人，嗰一刻有啲難受。」<br>可惜更難受的還在後頭，成龍在日本大紅倉田也算薄有名氣，當他滿以為衣錦還鄉探望母親時，內斂的母親拿了一張剪報給他看，令他猶如淋了一盆冷水，他說：「剪報係小小一格，係報道一名專喺港產電影中演壞人嘅日本人，講嘅人就係我。我同阿媽講冇辦法，喺香港拍片日本人一定要演壞人。」<br>早已處於半退休狀態，在日本已經開館授徒由兒子打理，今日在香港開館是因為日本311地震，一下子甚麼都可以灰飛煙滅，令他興起傳承自己所學的概念。對於近日中港兩地興起宗師式的動作電影，他笑說：「日本人唔喜歡呢一套，甄子丹最近同佢合作過《精武風雲》，其實好多年前佢去美國發展時食過一餐飯，當時佢助手係我徒弟。」</p></body></html>