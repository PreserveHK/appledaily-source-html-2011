<html><header><meta charset="utf-8"><title>換仔逛家具店　如築愛巢李詩韻拖型男試床</title></header><body><h1>換仔逛家具店　如築愛巢<br>李詩韻拖型男試床</h1><p>李詩韻跟鄧健泓甩拖後，舊愛隨即跟龔嘉欣撻着。不過，李詩韻都唔執輸，上月底被發現跟高大型男夜蒲又攬又錫後，前日她偕另一ABC高大型男到銅鑼灣買梳化床，二人又坐又瞓，又一起揀布料顏色。雖然昨日李詩韻聲稱當日為胞姊買床，但能跟她試床，二人點止朋友咁簡單！</p><p>無綫花旦李詩韻日前被發現跟一高大型男到蘭桂坊夜蒲，二人在街頭又拖又攬又錫，但李詩韻事後聲稱跟男方只是朋友，未有任何進展，又強調跟男方沒有親密關係，當晚男方只是基於風度扶她一把。<br>儘管李詩韻口口聲聲表示現時沒有拍拖，但前日記者卻發現她偕另一高大型男到銅鑼灣行街街，二人還一起選購傢俬，關係非比尋常。前晚7時半，記者見穿白短裙襯黑外套、打扮相當斯文的李詩韻，偕高大型男到銅鑼灣的宜家傢俬購物，型男滿口ABC，跟李詩韻全程英文對答。</p><p>陪坐試瞓有商量</p><p>二人走進宜家後一支箭去睇梳化床，在職員介紹下，李詩韻與ABC型男先後試坐試瞓了多款梳化床，價錢由數百元至數千元不等，二人不時交流意見，試完幾款後又一起揀布料顏色，其間型男興致勃勃拿着一幅布料問李詩韻意見，猶如拖友為愛巢添置傢俬般。揀了大概20分鐘後，李詩韻終揀啱心水，然後由她碌卡找數，之後便與型男急急腳離開。<br>記者昨日致電李詩韻，問及當日型男身份，會否是當晚夜蒲錫錫的男伴時，她笑說：「100%唔係，兩個人嚟o架！我嗰日唔係淨係同一個男仔，仲有個女仔喺度o架，我同一男一女去買孫耀威CD。」但記者只見李詩韻跟型男二人一起買床。</p><p>觀音兵唔止一個</p><p>究竟是幫型男買床還是自己買？李詩韻說：「自己買，家姐搬去我度住，咁短時間搬唔到屋，咪搵啲快嘅解決方法囉！」一起揀床的型男是否真命天子？李詩韻叫道：「梗係唔係啦，冇可能，諗都冇諗過。」那麼，當日夜蒲的男伴會否是男友？李詩韻說：「唔係，總之呢一刻我冇男朋友。」<br>採訪、攝影：李志明</p></body></html>