<html><header><meta charset="utf-8"><title>狗仔隊出更︰傅穎偷嗒娜姐男友</title></header><body><h1>狗仔隊出更︰傅穎偷嗒娜姐男友</h1><p>周秀娜與髮型師男友陳偉成（Avis）拍拖四年感情近日亮起紅燈，繼日前周秀娜被發現陪老細逛商場後，Avis原來也暗撻傅穎。有傳Avis去年因為女友周秀娜跟傅穎合作拍攝電影《熱浪球愛戰》而跟傅穎相熟，之後傅穎不時向Avis施姣功，成功冧掂Avis，二人背住周秀娜暗地交往。前日下午，正當周秀娜在大馬開工之際，Avis竟偷偷做傅穎的柴可夫，陪她到天后動物診所，但Avis甫發現記者，即掉頭開車急急鬆人，擺明身有屎。</p><p>同是26歲兼被視為宅男女神的周秀娜與傅穎，本來一直交情不俗，但自從去年傅穎暗示周秀娜寫真集銷量篤數後，好友即時反目，就算其後二人合作拍攝電影《熱浪球愛戰》，也是口和心不和。<br>消息指出，周秀娜男友Avis在女友拍攝《熱》片期間不時到場探班，因而跟傅穎相熟，其間傅穎背住周秀娜向Avis放生電，結果將Avis電暈，二人背住娜姐暗地交往了一段時間。由於近年周秀娜工作不斷，陪男友時間大大減少，正好讓傅穎乘虛而入。</p><p>Avis：咁啱我喺天后</p><p>近日周秀娜正身在馬來西亞拍攝新片《紙月亮》，日前她因為拍攝一場騎電單車場面而灼傷玉腿。正當周秀娜身在大馬搏殺開工之際，Avis被本報記者發現他背住女友密會傅穎。<br>前日下午3時半，戴住黑超的Avis駕駛其白色minicooper接載傅穎及其女助手到天后的夏利維動物醫院，記者見Avis將座駕停泊在動物醫院對面後，便偕傅穎及女助手過馬路，準備一起進入動物醫院。豈料警覺性十足的Avis發現記者拍照，即第一時間撇低傅穎，急急腳掉頭過馬路開車離開。至於傅穎則扮作若無其事，跟助手到動物醫院。<br>原來傅穎飼養的小倉鼠健康出問題，見傅穎等醫生期間不時探頭張望記者，然後又陰陰笑，對記者發現她與Avis一起完全處變不驚，定過抬油。逗留了45分鐘後，傅穎捧住載着小倉鼠的紙盒搭的士離開。<br>記者昨日致電Avis，問他為何跟傅穎一起時，他口窒窒說：「吓？有啲咁嘅事？」問他是否駕車載傅穎，Avis否認道：「唔關事，咁啱我喺天后啫，我冇車佢去，大家喺天后啫，我冇入到去（動物醫院），我喺門口已經走咗啦，我都見佢喺度，但冇約o架！」</p><p>娜姐：兼職做司機呀？</p><p>問Avis是否因去年女友跟傅穎拍戲而相熟？他說：「其實大家都識嘅，見面都有傾偈。」閒時有否約埋玩？他驚叫說：「吓？梗係冇啦，儍啦！做嘢撞到都會傾偈啫。」談到周秀娜拍戲整傷腳，Avis揚言擔心，他說：「係呀，好大鑊。」會否到大馬探女友？他說：「今次冇啦，因為我喺香港都要做嘢。」<br>身在大馬的娜姐昨晚在電話中說：「我仲以為佢車米奇老鼠，佢係咪做兼職幫人做司機呀？咁我要叫佢換車，換架大啲先夠坐。」男友有否致電報案？娜姐說：「有打畀我，因為我隻腳整親，我都想佢嚟馬來西亞做我司機。咁佢都有提吓話車傅穎。」會否介意男友接載傅穎？娜姐似酸溜溜說：「最好飛過嚟車我啦，一係我叫佢賺多啲錢請多啲司機，搞埋生意做。」會否擔心被撬牆腳？娜姐謂：「咁又冇，我擔心自己隻腳多啲。」<br>採訪、攝影：朱志聰、黃曉程</p><p>話你知︰傅穎製緋聞博出位</p><p>傅穎堪稱緋聞女王，基本上與她接觸過的人，無論男與女，都會跟她扯上關係。</p></body></html>