<html><header><meta charset="utf-8"><title>殺牛又殺熊 - 左丁山</title></header><body><h1>殺牛又殺熊 - 左丁山</h1><p>涂國彬婚宴之夜，左丁山與股評名家鄭家驊講股市走勢，實在難以預測，暴升暴跌，買乜股都死，散戶可以沽空，但難度甚高，而沽空被挾倉，死得仲慘。家驊話最近佢睇股市交易數據，偶有心得，就係牛熊證街貨聚在一邊嘅話，大市往往反其道而行之，譬如眾人睇淡，羣起買熊證，於是熊證街貨遠多於牛證街貨，此事一旦發生，大市就會暴升，令大量熊證強制收回（俗稱打靶），相反地，若大量牛證街貨出現，大市就會大跌，大舉屠牛。家驊話連日來，每次都係咁，唔通真係如有雷同，實屬巧合？<br>一個星期之後（十月二十三日）蘋果財經版以大篇幅報導「破解牛熊證三大陷阱」，談及「牛熊證街貨量與恒指成反比」，談及相反理論之準繩，連發行商也嘖嘖稱奇，既然咁準，究竟原因何在？左丁山唔係諾貝爾經濟學獎得主仙士教授，唔識得從眾多數據之中，找出「因果」關係，難以作答，不少人用圖表顯示兩三種數據走勢，走勢同時向上，或同時向下，或一種向上，二種向下，於是得出呢三種數據有「正相關」、「負相關」嘅結論，但「相關」（correlation）並不等於「因果」（causality），如果從陰謀論出發，咬定「大戶」、「莊家」睇定嚟食，熊證多就殺熊，牛證多就殺牛嘅話，答案好容易搵到，但港股指數因受國企股股價影響，本地「大戶」、「莊家」並無指揮恒指大權，恒指往往受隔夜美股，當日滬深股嘅走勢帶動，換言之，往往外圍升港股升，外圍跌港股跌，輪不到「本地大戶」憑殺牛殺熊之主觀意願將恒指舞上舞落。事實上，近幾個月全球股市備受歐洲債務危機主導，歐洲消息日日不同，大戶即使消息比我哋靈通，亦唔見得佔咗好大優勢，否則嘅話，對冲基金PerryCapital駛乜在香港扯白旗投降，執笠關門而去？美國沽神保爾森駛乜輸到面青？其實今年大部份投資者都唔敢買入股票，最多只係「有嘅不賣，新嘅不買」，平日就一於乾炒恒指期貨與牛熊證，賭大市上落而已，故此現貨市場成交甚少。德國堅持要希臘債券持有人四折收數，歐洲金融機構會蒙受大損失必想盡辦法集資，此乃利淡消息也。</p></body></html>