<html><header><meta charset="utf-8"><title>Asus下廚狙擊Air　3.1秒開餐</title></header><body><h1>Asus下廚狙擊Air　3.1秒開餐</h1><p>正所謂開機如開飯，要等一大輪先可以「開餐」，盞令人兼無胃口。Intel未來推行一連串筆電規格，打頭陣有以輕薄為主嘅Ultrabook，第一位炮製「廚師」由Asus擔當，將Zenbook打造成PC界嘅MacbookAir。由外形到規格，均擺明狙擊MBA，在超薄慳電以外，Call醒電腦更短至3.1秒，用起上嚟更醒神開胃！<br><br>記者：許福合<br>攝影：黃子偉<br>Model：TiffanyAu</p><p>外形規格貼住Air</p><p>Ultrabook是Intel力推的輕薄筆記簿電腦規格，輕薄兼且省電，機身目標厚度唔超過0.8吋，同時更要兼備快速開機及回復的特色！若果覺得以上形容不夠形象化，不妨參照一下蘋果陣營嘅MacbookAir，PC界嘅Ultrabook就是仿效MBA而設計，由外形到規格，都擺到明衝着MBA而來。唔係我心多，就連屏幕尺寸，Zenbook都同樣推出11.6吋及13.3吋版本，邊有咁多巧合？<br>筆者試用的是11.6吋，與同吋數MBA比較，厚度基本相同，最薄位只有3mm，但重量方面，雖Zenbook只重多200g，但拿上手明顯較沉，可能因為使用鋁鎂合金外殼有關，勝在金屬質感相對較強。機殼設計相關，令電池採用不可替換嘅內置式，約可使用5個小時（13.3吋的UX31為7小時），呢點亦與MBA相若。</p><p>3指多點觸控</p><p>相對MBA機面有蘋果着燈Logo，ASUS亦有花心思，設計出同心圓暗底花紋，既有中國特色，反光折射下，有如時鐘指針，視覺上幾特別。雖然Zenbook作業系統使用《Windows7》，但作為Ultrabook先鋒，Zenbook開機同回復速度表現亮眼。實際測試，由靜止到進入視窗，只花了17.8秒，而由睡眠狀態回復，更只需3.1秒，完全可與MBA睇齊！擴充性一向係MBA弱項，Zenbook就有針對性設計，有齊USB2.0、3.0之外，仲有埋microHDMI及miniVGA，13.3吋機更內置SD讀卡器，基本上該有的都有齊。操作方面，鍵盤大小適中，只是有點硬，而下方一大塊觸控板，可使用最多3指的多點觸控技術，不懂操作手勢？內附有軟件《ASUSTutor》，會有影片教你如何只用3隻手指、瀟灑地玩盡呢部Zenbook。</p><p>AsusZenbook</p><p>屏幕：11.6吋/13.3吋<br>處理器：IntelCorei7/i5/i3<br>記憶體：4GB<br>SSD硬碟：64/128/256GB<br>操作系統：Windows7<br>體積：299×196×3-17mm<br>重量：1.1kg<br>查詢：ASUS（35824738）</p></body></html>