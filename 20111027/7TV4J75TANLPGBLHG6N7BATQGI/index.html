<html><header><meta charset="utf-8"><title>緋聞嚇怕家人馬賽被勒令退出娛圈</title></header><body><h1>緋聞嚇怕家人<br>馬賽被勒令退出娛圈</h1><p>入行三年的馬賽最近先後有三部劇集推出，她坦言感覺像考完試等候派發成績表。曾受緋聞困擾的她，坦言令家人很擔心，甚至勸她退出娛圈，幸好最後說服到家人，不過這段經歷卻讓她學會淡然面對不快事，對緋聞一笑置之。</p><p>有一段時間未有劇集推出的馬賽，最近忽然發力先後在無綫劇《九江十二坊》、《不速之約》及下周一首播的《萬凰之王》出現，她日前笑說：「拍完處境劇《女王辦公室》之後，好似好耐冇劇出街，其實係之前密密拍，家先排住上，好似考完試等派成績表咁，希望大家可以重新認識我，呢個先係我嘅事業。」</p><p>要開家庭會議</p><p>入行三年的馬賽雖然發展不俗，但曾經令家人甚擔心，試圖勸她退出娛圈，最後要開家庭會議才能平息，原來是因為她與吳卓羲的緋聞，馬賽說：「嗰陣一路拍劇，未見到成果，佢哋又唔熟悉運作，淨係見你有緋聞走出嚟，變咗會更加擔心同憂慮。」<br>馬賽續說：「我哋都有開過家庭會議，討論係咪應該繼續，我叫佢哋畀多幾年時間我，睇埋呢幾套劇嘅成績，睇吓個情況係咪唔啱做呢一行，所以我希望呢兩、三個月嘅劇可以幫佢哋打支強心針。」</p><p>淡然面對是非</p><p>重提與吳卓羲的緋聞，馬賽直說：「如果冇任何根據去寫呢段緋聞，對我同屋企人，甚至個男仔影響都好大。好多謝媽咪喺呢段時間陪我，我自己都諗通咗好多嘢，每個經歷都係令我成長，家會好淡然咁一笑置之，真正識得做番自己。」<br>採訪：何慧斯　攝影：陳慧安<br>服裝提供：ROSEBULLET<br>髮型：SidneyofHAIR<br>場地提供：SML（時代廣場）</p></body></html>