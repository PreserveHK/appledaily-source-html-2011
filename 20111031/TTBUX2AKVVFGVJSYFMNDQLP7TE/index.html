<html><header><meta charset="utf-8"><title>開心飛起：首爾新Mall王　平掃109釘皮熱</title></header><body><h1>開心飛起：首爾新Mall王　平掃109釘皮熱</h1><p>日圓滙價升到嘭嘭聲，相反韓圜抵好多。而剛剛落成不久的DCubeCity，集齊歐美韓日幾十個服飾品牌，最吸引有埋涉谷109的當紅牌子，仲要平過日本買，趁紅葉正紅，仲唔攞正牌飛首爾大買特買！<br><br>記者、攝影：李鑒泉<br>鳴謝：韓國觀光公社、DCubeCity、SheratonSeoulDCubeCityHotel<br>Model：Anisa</p><p>GladNews抵過日本買</p><p>DCubeCity除有齊ZARA、H&amp;M、Uniquo等品牌外，連涉谷109潮牌GladNews都在此開設首爾首家專門店，唔怪得ModelAnisa一支箭衝入去左試右試，「款式和日本差不多同步，感覺仲平過日本少少」。店內的招牌銀色骷髏頭在射燈下零舍矚目。今年秋冬系刊以RepresentIdentity為主題，窩釘皮褸自然唔少得，而豹紋外套及TubeDress更是韓妹熱捧之選，最啱襯埋熱褲長Boot去泓大撞韓星，不過今季亦有其他printtee長裙款，唔想太rock的話都有選擇。（a）<br><br>網址： http://gladnews.jp </p><p>PunkyPlane搶$50飾物</p><p>都話Shopping係女人天性，除男裝部外，Anisa幾乎走勻地下至6樓每層看看有甚麼可以買回香港，這邊廂買完潮服，那邊廂就開始擠進人群中挑選飾物。位於1樓的PunkyPlane雖然舖面細細但每個飾櫃都有至少逾百款戒指、頸鏈、髮夾等，人人唔理三七廿一將飾物「搶」到手上才逐樣逐樣慢慢試，誇張到連照鏡都要排隊，不過每件平均不過$50左右，又很難怪女士們會如斯瘋狂。（b）</p><p>必掃CodesCombine</p><p>如果論韓國冒起得最快的潮牌，就非CodesCombine莫屬，雖然首爾四周都可以找到它的蹤影，但論款式最齊就一定是DCubeCity開設的旗艦店，門口擺滿木板感覺勁raw。店內從正裝到內衣都應有盡有，甚至有iPhone殼及耳筒，而且平均個多星期就會轉款，每次來都有驚喜。店內貼滿代言人《原來是美男》的男女主角張根碩和朴信惠的海報，俊男美女店員仲會周不時主動用英語問你有甚麼需要，更會因應要求而幫你作形象指導，真係宅女都變索女。（c）</p><p>DCubeCity<br>地址：662Kyunglnro,Guro-gu,Seoul</p><p>細路喪玩企鵝大本營</p><p>被當地傳媒形客為首爾六本木的新道林，接駁地鐵1、2號線，離明洞、東大門等不過20分鐘車程。在約58萬平方呎、剛從8月底開幕的DCubeCity中，亦有啱小朋友的地方，那就是韓國第二個Pororo主題樂園，香港人未必聽過Pororo，但原來呢套南北韓共同創作的卡通至今在全球逾百個城市播放，連迪士尼都買起版權就知。這個差不多有2萬呎的主題樂園中有波波池、迷宮、彈床及小火車外，Pororo更會帶同其他主角定時定候在劇場中載歌載舞，睇到小朋友拍爛手掌，區內每小時都有畫班教小朋友填色，最後還有限定紀念品店讓小朋友大買特買，難怪$110玩2小時仍有幾十人排隊吧！</p><p>Pororopark<br>入場費：首2小時小童約$112、成人約$42，其後每10分鐘$7及$4。<br>開放時間：10:30至20:30（周末周日延長至22:30），每2小時入場一次<br>網址： http://pororopark.com </p><p><br>首爾靚景全日放送</p><p>位於27至42樓是SheratonSeoulDCubeCityHotel，由於樓層夠高，269間客房可享不同角度首爾市景，但講到最令女士着迷的，必屬28樓的AequalisSpa，由泰國知名的MSPA營運的AequalisSpa，意思為是從水出發，是全韓國首個同類型Spa。必試的彩石按摩，按摩師利用加熱的寶石在背部不停來回磨擦，熱力滲透皮膚後有助解決肌肉疲勞及令皮膚變得更滑更靚等。部份房間更為套房設計，讓你和另一半在20多層高的靚景前一同做massage。</p><p>SheratonSeoulDCubeCityHotel<br>地址：662Gyeongin-ro,Guro-gu,Seoul<br>電話：（82）222112000<br>房價：雙人房每晚約$1,640起</p><p>TravelMemo
</p><p>持特區護照或BNO免簽證。韓國領事館：25294141</p><p>國泰假期3日2夜首爾自遊行套票，每人$3,060起。網址： http://www.cxholidays.com </p><p><br>1港元兌約142韓圜（文中價錢已折算港元）</p><p>220V，兩圓腳插座</p><p>下周部份時間有陽光，8-21℃</p></body></html>