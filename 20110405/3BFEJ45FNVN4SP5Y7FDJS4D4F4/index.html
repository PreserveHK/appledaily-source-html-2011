<html><header><meta charset="utf-8"><title>隔牆有耳：唐唐出巡保安嚴峻 - 李八方</title></header><body><h1>隔牆有耳：唐唐出巡保安嚴峻 - 李八方</h1><p>特首疑似被撞傷事件發生後，高官出入都好小心。政務司司長唐英年噚日下晝去一間位處後巷嘅食物銀行探訪，就搞到好大陣仗，後巷兩邊盡頭同附近一帶都有警員守住，仲有架衝鋒車隨時候命。唐唐逗留咗成個鐘先走，走嘅時候有G4傍住之外，警方、聖雅各福群會高層同埋民政總署人員一行十幾人護送佢上車，唔知真係以為搞緊啲乜嘢秘密任務。<br>唐唐架車噚日泊咗喺西營盤一條後巷對開，八方路過見到梗係八吓乜事啦。原來唐唐私下去睇吓食物銀行運作，但偏偏揀正間喺隱蔽後巷入面嘅，搞到西區警方如臨大敵，要一早佈陣，後巷中間、兩邊出口都有便衣警員睇實，其中一邊出口係一條長樓梯，為防出亂子，樓梯頂再多兩個軍裝守住，旁邊仲有架西區衝鋒車，方圓百米都有晒人睇實，真係辛苦晒。</p></body></html>