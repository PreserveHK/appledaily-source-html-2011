<html><header><meta charset="utf-8"><title>馮仁昭四圍超：15萬網民跟小明去東莞 - 馮仁昭</title></header><body><h1>馮仁昭四圍超：15萬網民跟小明去東莞 - 馮仁昭</h1><p>小明呢輪好唔得閒，早排啱啱喺廣州落返嚟拜年，家陣又要坐直通車上東莞。講緊乜？之唔係兒歌天王李家仁又有新歌派網囉！新歌《小明去東莞》由主唱李家仁、曲詞嘅韋然，同埋編曲嘅何沛澄鐵三角炮製，愚人節前噏撈埋個MV上網，咄一聲就累積咗15萬點擊，認真犀飛利。</p><p>rap內地潮語</p><p>呢首《小明去東莞》都咪話唔給力o架，東莞嘅景點、美食好似燒鵝瀨、棗腸就梗係唔少得，最抵死就連歷史人物袁崇煥、林則徐都搬埋出嚟，又rap埋內地潮語「undinable」、「裸退」，問你服未。之前李家仁首《小明上廣州》俾網民惡搞咗首尋歡版騎劫，今次上東莞，唔知擔唔擔心又俾人重施故技？<br>李家仁噚日喺電話度話：「唔使怕嘅，任何意見係可以發表。」有冇攞批文拍嘢先？李家仁話：「唔需要喎，因為我係東莞政協吖嘛，已經打咗電話畀政協辦公室，佢有人跟埋我去拍，大家鄉里咋嘛！」<br>李家仁個勢咁紅，唔知有冇諗住同林峯爭亞太區香港最受歡迎男歌星？佢好搞笑咁嘆咗一聲：「唉！我邊度有得爭吖？我呢啲係業餘歌手咋，有乜嘢好爭啫？」不過李家仁提番早排英皇搞春茗，佢上台唱歌嗰陣，林峯都係座上客。<br>網友好關心小明下一站去邊，連李家仁都未知：「未得閒諗呀，啱啱上完東莞又要我諗？等我消化吓先啦！」不過佢自爆又有首新歌聽日（6日）喺《都市閒情》播出喎，唔知係咪小明返屋企？</p></body></html>