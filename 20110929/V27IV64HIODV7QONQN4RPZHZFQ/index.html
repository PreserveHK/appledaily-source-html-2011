<html><header><meta charset="utf-8"><title>中環在線：味千老闆娘醒覺時代已變 - 李華華</title></header><body><h1>中環在線：味千老闆娘醒覺時代已變 - 李華華</h1><p>味千（538）早幾個月豬骨湯事件搞到一鑊泡，公司唔只冇落力向傳媒解畫，反而十問九唔應，連分析員都大鬧公司公關手法差。事隔個幾月，事件丟淡咗，老闆娘潘慰（圖）先肯蒲頭，接受內地《21世紀經濟報道》訪問。<br>潘慰好感性咁話，當時負面報道滿天飛，佢晚晚瞓唔着，天未光就喺屋企個花園行嚟行去。曬咗咁多晚月光，佢得出嘅教訓喺「時代已經唔同咗」！以前以為只有財務數據公開就掂，但家有Internet、微博，味千嘅產品同管理都要公開，總之就係「小事都要放大嚟睇」咁話！<br>不過，潘慰始終唔覺得，誇大湯底嘅鈣含量係虛假宣傳，佢話只係「字眼用得唔太妥當」！睇嚟佢仲未從教訓中領誤噃！
</p></body></html>