<html><header><meta charset="utf-8"><title>羅康瑞唔做瑞房CEO　爆退休疑雲「我退休唔得o架！」 - 李華華</title></header><body><h1>羅康瑞唔做瑞房CEO　爆退休疑雲<br>「我退休唔得o架！」 - 李華華</h1><p>「最靚仔CEO」卸任了！瑞安房地產（272）噚日喺公佈業績日突然宣佈，羅康瑞由即日起唔再兼任行政總裁，淨係做集團主席，而執行董事兼董事總經理李進港將會接佢棒做CEO。董事會話，家係適當時機將主席同CEO嘅職責明確區分，令董事會經營管理同業務日常管理上，確保權力同授權分佈均衡云云。</p><p>搵李進港接棒</p><p>照字面解讀，似乎係羅康瑞部署退休wor！但當事人話，件事並唔係咁嘅，仲話「我退休唔得o架！」佢話，查實家內地好多樓市調控措施，令到佢好鬼多嘢做，再講，佢係個唔可以退休嗰種人嚟o架，連放假都唔係好得。「我返工好似放假咁，所以，我冇放假囉！」而根據呢個最新分工架構，羅生今後只會專注於領導董事會制訂戰略方案，而阿進港就會負責日常管理同營運！<br>其實羅生話唔做CEO，華華又唔係好意外，事關舊年年頭佢接受黨報訪問嗰陣，已講明搵緊CEO接班人，仲希望1年內成事，咁點解會揀到49歲嘅進港呢？佢話問過公司好多經理級同事，九成以上都係揀進港，所以，佢咪就揀進港囉！<br>點都好啦，華華相信至Happy嘅應該係羅生個「最美麗港姐」老婆朱玲玲，因為就算唔退休唔放假，今後羅生點都有多啲時間陪佢啩！<br><br>李華華<br>mailto:LiWaWa@AppleDaily.com</p></body></html>