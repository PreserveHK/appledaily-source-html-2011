<html><header><meta charset="utf-8"><title>IncredibleS　靚背．露骨</title></header><body><h1>IncredibleS　靚背．露骨</h1><p>欣賞女性，有人喜歡從靚背開始，原來手機都可以！HTC最新Android2.2手機──IncredibleS，正面睇，無乜特別；但翻轉之後，你立即發現纖薄機背，竟隱藏立體視覺效果，誇張啲講，猶如美女香肩之胛骨，與傳統滑溜溜設計相比，完全兩回事。<br><br>記者：陳國輝<br>攝影：伍慶泉</p><p>邊位薄切　厚度勝Desire</p><p>何解連機背設計都加入立體概念？齋為咗型？唔會啩！或者同一般人手握電話嘅習慣有關；講到底，具凹凸面嘅機身，點都無咁易跣手，IncredibleS最厚部份只有11.7mm，比起體積相若嘅Desire更加薄，而其周邊位置，最薄部份更不足10mm！雖然佢同Desire好似，但只要細心留意，就發現IncredibleS屏幕闊度竟達到4"，亦即比Desire闊約莫一成；不過咁，兩者解像度同為480×800，講畫質，其實都無乜差異啫！</p><p>FriendStream上微博追星</p><p>系統支援Android2.2，而並非最新2.3，大家可能有啲失望。不過咁，廠商亦特別為鍾意玩社交網絡的朋友，注入新元素，例如一直用開嘅即時社交串流功能FriendStream，以往只係支援facebook，但今次就加入新浪微博，等你隨時追蹤中港台明星嘅近況；當然，你仲可即時回應，甚至自行撰寫微博亦無問題。硬件上追加130萬像素前置鏡，要留意佢只可以自拍，但玩唔到VideoCall。</p><p>DetailsCheck</p><p>Profile</p><p>系統：Android2.2<br>處理器：1GHz<br>記憶體：1.1GBROM768MBRAM<br>制式：WCDMA/GSM<br>體積：120×64×11.7mm<br>重量：135.5g<br>屏幕：4"WVGA輕觸芒<br>通話時間：380（3G）/580（2G）分鐘<br>主要功能：800萬像素相機、雙LED閃燈、720p攝錄、Wi-Fi<br>查詢： http://www.htc.com/hk-tc </p></body></html>