<html><header><meta charset="utf-8"><title>脫胎1系　有鬥心</title></header><body><h1>脫胎1系　有鬥心</h1><p>凡事從低做起，一直都係職場格言，亦係玩車嘅至理名言。雖然寶馬1系一直被視為晉身寶馬車主嘅門檻，不過當這條門檻高至三十多萬，好多人都會立刻嫌貴。不過經過內外大改款後嘅寶馬118i，身負TwinPowerTurbo及一系列超班高科技，你會發現它已經脫胎換骨！<br><br>記者：趙慧敏<br>攝影：周旭文<br>Model：Hazel@GME</p><p>全黑鬼面罩夠火辣</p><p>外形上新一系沒有經過翻天覆地的大改，但當代理提供一部火紅色118iSport版時，確實散發出眼前一亮嘅艷光，雖然個人對揭背車情有獨鍾，不過重新改良嘅4,324×1,765×1,462mm體形，長度及闊度較上一代增加85mm及17mm，令外形較上一代更具爆炸力感。而且MSport更提供不少火辣配備，招牌鬼面罩換上全黑版、MSport擾流、內櫳雙色縫線，甚至中控台都配上火紅飾面，足以為眼球帶來刺激。</p><p>動力飆升34匹</p><p>不過講到尾，性能先至係重點，換上1.6直四TwinPowerTurbo引擎，令馬力即時飆升34匹至170匹，1,500轉起已開始釋出250Nm強大扭力，加上導入了Double-VANOS（可變凸輪軸控制）、VALVETRONIC（可變活瓣正時系統）及高壓噴注技術等技術，為強悍程度升溫，0-100km/h只需7.4秒，極速則鎖定為225km/h。<br>至於寶馬王牌EfficientDynamics當然保留，提升性能之餘亦降低油耗，此外，更有Start/Stop停車熄匙功能及制動力回收系統，車主只要一按波箱台旁嘅ECO按鍵，全車便進入ECOPRO模式，iDrive即時為全車油門及冷氣進行慳油管理，雖然車廂冷氣溫度會稍為提升，不過可以換來油耗5.4L/100km嘅水平，每公里亦只係$0.91。代理最初定價$392,000，令不少車主卻步，幸好近日正式取得環保稅優惠，可即減六萬幾，唔使㩒機都知抵啦！</p><p>可狂野可乖巧</p><p>既然講到咁勁，就試吓喺西貢跑番轉，沒有配備軚盤撥片雖然有些不便，不過用上波棍轉檔，反應一樣稱心，尤其是今次配上超班8速波箱，係慳油功臣之外，加速反應凌厲順滑。最爽嘅仲有SportMode，㩒個掣，引擎及懸掛都變晒，動力就由引擎源源不盡咁湧嚟，在攻彎時亦穩如泰山，跑車嘅玩味喺呢度表現晒出嚟，換番ComfortMode，成架車當堂乖巧番晒，舒適程度最啱接送老婆仔女。</p><p>BMW118iSport</p><p>引擎：1,598cc直四TwinPowerTurbo<br>馬力：170ps/4,800rpm<br>扭力：250Nm/1,500-4,500rpm<br>車價：$329,900（Sport版）<br>查詢：31299000（BMWHK）</p></body></html>