<html><header><meta charset="utf-8"><title>周日趣BLOGBLOG：投降輸一半　你制唔制？ - 股榮</title></header><body><h1>周日趣BLOGBLOG：<br>投降輸一半　你制唔制？ - 股榮</h1><p>希臘財長上個禮拜放風，提出三個可行解決希債危機的方法，其中一個較新穎是投降輸一半，即係借100元只還50元，假如我是債仔，我會無奈接受，起碼仲收得番一半。有睇過周星馳《賭俠》的朋友，會記得投降輸一半的劇情。<br>現實中，相信很多投資者今年手持股份已輸掉一半，他們心態是，「已經冇咗一半，現時扯白旗，豈非冇仇報！」問題係，輸咗五成，原來再跌六、七成甚至八成，機會大過一廂情願博反彈、返家鄉。<br>彭博資料顯示，市值10億以上的股份，今年共有超過200隻跌幅超過50%，當中有67隻瀉逾60%，包括中海集運（2866）、熔盛（1101）及比亞迪（1211）等，跌幅超過70%的亦有20隻，包括霸王（1338）、思捷（330）、玖紙（2689）及蒙能（276）等。前周被洗倉的思捷，上周再跌33%，今年跌足77%。</p><p>適時止蝕　方為上策</p><p>按照現時劇情發展，希臘違約是肯定的，被踢出歐元區也是時間問題，重點是大賴或小賴。問題拖得越耐，對全球經濟帶來的禍害越大，找數金額亦會幾何級上升。<br>平心而言，歐債危機是08年金融海嘯的延續劇，牛市早在07年10月結束，而08年恒指由一萬點反彈至去年10月25000點，不是牛市重臨，只是熊市中較大的反彈浪。過去兩年根本沒有牛市，只有反彈。因此按此推算，今次熊市調整，有機會低過一萬點。<br>其實誠如歐洲股神安東尼波頓，在霸王出事後雖然死撐，到上月下旬亦要投降，減持逾3000萬股，持股量減至5%以下，即使賬面蝕超過五成，總好過到上周五埋單要輸夠六、七成。<br>無可否認，現時止蝕會好傷，但長期捱價，心理上更不好受，過程會非常痛苦。要記住，投降並不可恥，該投降不投才最愚蠢。<br>股榮</p></body></html>