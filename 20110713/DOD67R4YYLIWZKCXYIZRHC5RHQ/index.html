<html><header><meta charset="utf-8"><title>蓮花又再喪谷　加S飆上350匹</title></header><body><h1>蓮花又再喪谷　加S飆上350匹</h1><p>蓮花喺上年巴黎車展重點力谷Evora，一口氣展出自動波版IPS同今日呢架EvoraS。跟普通版的最大分別，在於加入Supercharged（機械增壓），令馬力谷上350匹之譜，為豪華舒適嘅百萬蓮花，增添更瘋狂的血。<br><br>記者：徐影龍<br>攝影：周旭文<br>Model：Crztal</p><p>瘋狂蓮花外表睇唔出</p><p>早排已試過LotusEvoraIPS，自動波操控無錯係揸得更輕鬆，更切合Evora最豪最舒服嘅身份；不過網上好多Fans都表明，棍波玩法先係最愛。OK！索性玩大啲，最新EvoraS不但保留6速棍波操控，且於3.5LV6引擎之上，額外加多個Supercharged（機械增壓），原本280匹馬力已經夠癲，今次再谷多70匹，達到350匹之譜，以車重1,437kg嚟講，馬力同負重比例有着相當優勢，喺一堆蓮花超跑中，絕對屬「瘋中之瘋」的級別。<br>外形無大改動，仍賣弄Evora那玲瓏曲線中，帶點直線力量感設計，最顯眼嘅分別，係車尾下方加入誇張大擾流，以及中置氣喉內裏一分為二，令排氣更順暢，且S版獨有黑色側鏡框，令人離遠一望就知係最新款兼最辣嘅EvoraS。</p><p>超強扭力更早湧現</p><p>齋睇介紹，一堆數字好似好勁！說穿了，EvoraS只係加裝一副Supercharged，其實開發團隊仲做咗多項調校，令新車性能更優異。好似扭力咁，普通版350Nm已經好勁，不過要到4,700轉先到扭力峯值，而EvoraS扭力加強至400Nm，卻早於4,500轉就嚟料，波段運用間可以更爽更靈活，就算車身比普通版重了近55kg，0-100km/h僅需4.8秒，一樣快過普通版。<br>Lotus車身一向低矮扁平，馬步平穩兼減低氣流阻力，而EvoraS更用上全鋁合金做底盤，令車身輕得來亦保有超強剛性，唔怕急速掟彎時扭曲車架，呢個設計仲攞埋歐洲鋁材大獎，大有來頭！<br>全皮內櫳保持Evora嘅豪華風格，且門檻設計有所改良，唔似舊款Lotus咁難上落。名牌喇叭、戰機式錶板當然吸引，但都不及一對Recaro賽車桶椅咁搶眼，承托及包圍感充足，令你可更盡情發揮EvoraS嘅瘋狂性能。</p><p>LotusEvoraS</p><p>引擎：3,456ccV6引擎<br>傳動：6速手波<br>馬力：350PS/7,000rpm<br>0-100km/h：4.8秒<br>扭力：400Nm/4,500rpm<br>極速：277km/h<br>售價：$1,290,000起<br>查詢：28770810（RichburgLotus）</p></body></html>