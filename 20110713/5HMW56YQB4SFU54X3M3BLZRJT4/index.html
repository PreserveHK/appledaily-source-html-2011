<html><header><meta charset="utf-8"><title>有柄DC　360°變形攞景</title></header><body><h1>有柄DC　360°變形攞景</h1><p>近期Olympus同Panasonic前後腳推出E-P3及GF3，令M4/3戰火升溫！但今次Casio卻走另類路線，旗下最新EX-TR100唔玩換鏡，反而加強拍攝攞位技巧，特製手柄可隨意反出，配合360°旋轉屏幕，低炒、Pan鏡、自拍都掂，扭來扭去概念十足「變形金剛」！<br><br>記者：陳國輝<br>攝影：陳盛臣<br>Model：Leanna@Zmodel</p><p>隨意扭擰花臣多</p><p>實情將屏幕反出嚟再旋轉拍攝，都唔係新技術！不過TR100最過癮係手柄設計，變身前只係一部普通卡片機，但將手柄拉出再配合可旋轉嘅3吋屏幕，就立即變成一部DV機！<br>除咗方便你玩TopShot低炒，另一特點係當你雙手拎住部機，仲可以好穩陣地做出Pan鏡動作。但講到最方便都係自拍，手柄上可穿上一條掛頸繩，只要調校好時間掣，然後掛部相機喺牆身或任何地方，當無人揸機嗰陣，成班Friend用嚟自拍就最適合不過！</p><p>揮一揮手玩自拍</p><p>講到自拍，TR100仲提供非常便利嘅揮手即拍模式！玩法係先用TouchScreen揀位置對焦，再按下快門，只要相機偵側到畫面內有揮手動作，就會顯示「3、2、1」倒數然後拍照。玩法雖新鮮，但鏡頭對移動影像較敏感，好容易誤當任何動作都係「揮手」而亂拍一通。TR100採用f/2.8光圈，但只提供數碼變焦，試拍室內環境有雜訊，幸未算嚴重。</p><p>試相區</p><p>DetailsSnap</p><p>Profile</p><p>處理器：EXILIMENGINEHS雙CPU<br>鏡頭：1,210萬像素CMOS<br>屏幕：3吋多點觸控<br>光圈：f/2.8<br>感光度：ISO100-3200<br>儲存：SD/SDHC/SDXC<br>體積：122×58×15mm<br>重量：157g<br>主要功能：21mm超廣角鏡頭、CCD光學防震、<br>揮手即拍、HDRArt藝術模式、1080p全高清攝錄、240fps超慢動作攝錄<br>查詢：捷成洋行（29262300）</p></body></html>