<html><header><meta charset="utf-8"><title>《蘋果》專訪當泳豪司機　拒同枱食飯　鼎爺數臭思琦媽</title></header><body><h1>《蘋果》專訪<br>當泳豪司機　拒同枱食飯　鼎爺數臭思琦媽</h1><p>無綫花旦楊思琦上月底單方面宣佈跟李家鼎兒子李泳豪分手，有指思琦搭上香港跳水隊前成員吳帥，新歡曝光隨即被起底，吳帥先後被揭欠落周身債。思琦日前接受訪問時透露，為讓豪仔死心才訛稱有BB，可是傳聞卻惹來豪仔全家開腔鬧爆，豪仔孖生兄長泳漢護弟心切數臭思琦，李家鼎昨日更狂數思琦媽。</p><p>豪琦戀分手一直有指女尊男自卑，鼎爺昨日在將軍澳接受本報專訪時，說得激動再次爆粗之餘，還爆料指思琦媽嫌棄豪仔真有其事。（記：記者　鼎：李家鼎）<br>記：思琦投訴豪仔及其家人，並嫌豪仔同女家關係唔夠密切？<br>鼎：佢哋拍拖九年，我只係見過思琦爸爸一次，見佢阿媽四次。<br>記：覺唔覺思琦媽嫌豪仔窮？<br>鼎：佢哋分手，最錯係我個仔窮，雖然我哋窮，但窮得有骨氣，有件事好傷豪仔心，我好想講出嚟。早前一次思琦同佢媽咪同阿姨去食飯，豪仔負責做司機，到咗就先放低佢哋，自己揸去附近泊車，點知就接到思琦打嚟話佢阿媽叫豪仔唔好上去，係咪怕豪仔失禮佢哋，定只係當豪仔係柴可夫？我聽到個仔咁講好㷫，佢（指思琦）屋係又係乜嘢新絲蘿蔔皮咁巴閉，我真係忍無可忍，唔滿意我個仔冇錢，做乜唔一早反對個女同佢拍拖？開始咪逼佢斬纜，點解拍咗九年仲嫌棄？</p><p>「我錫住個女仔呀」</p><p>記：豪仔5月時食生日飯，思琦以女友身份出席，但近日卻暗示是豪仔向傳媒放料。<br>鼎：嗰日食飯係臨時決定，嗰晚食完飯仲有記者問我佢兩個係咪好事近，其實佢哋食生日飯前仲喺我屋企講過計劃結婚，點諗到上月28日思琦就爆分手，我接到消息呆咗，玩乜×，戇×，黐×線，×佢係咪幫《寵愛有加》（楊思琦主持的新節目）搞宣傳？我打畀個仔問，佢立即喊到開晒水喉，我都唔信係真。<br>記：豪仔愛思琦話唔介意養埋佢個BB？<br>鼎：我睇到呢段嘢暈咁滯，我真係接受唔到，我個仔對思琦嘅愛真係百分之二百，呢個儍仔家仲係關心緊佢，豪仔知我今日出嚟做訪問，仲叫我要錫住佢（楊思琦），到家冇唱過佢，我幫理不幫親，家搞到單嘢咁，你話我唔唔係人。到今日都陰聲細氣講，我唔係錫住個仔，我錫住個女仔呀，佢好陰功，我唔做落井下石嘅嘢。</p><p>「夠種同我面對面講」</p><p>記：事發後可有聯絡思琦雙親？<br>鼎：冇，好奇怪點解佢老母唔出嚟幫個女講句說話，咪辛苦個女。<br>記：思琦爆分手後曾與媽咪揸車出去，但一泊完車，思琦媽即彈開火速撇甩女兒。<br>鼎：我聽講佢跳車走，咁勇喎，撈埋我哋嗰行做武師！<br>記：思琦同新歡吳帥好朋友、港隊跳水隊前成員俞越揶揄泳漢護弟言論，話佢冇受過高等教育，搽晒粉做大龍鳳，又話佢冇上鏡機會。<br>鼎（臉色一沉和㷫爆）：幾時輪到佢（俞越）講嘢，我係受害人個阿爸都未敢下評論，佢又受過乜嘢高等教育？泳漢係阿哥，幫細佬講嘢係應該，啲人最好收聲，係男人嘅夠種同我面對面講。<br>記：豪仔會唔會因為呢段感情重創，經一事長一智？<br>鼎：我個仔真係好有情有義，呢啲係佢優點，又係缺點，同我一樣有打死人咁嘅面口，但個心好軟。<br>愛子心切的鼎爺希望豪仔可以早日放下心結，忘記思琦才再開始另一段新戀情，否則對另一半都不公平。<br>採訪：比華利<br>攝影：葉君海<br>場地提供：金葉軒<br><br>爆料<br>如讀者知道吳帥底細，歡迎報料至：mailto:adent@appledaily.com</p></body></html>