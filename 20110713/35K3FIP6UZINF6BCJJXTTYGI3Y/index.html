<html><header><meta charset="utf-8"><title>食典2：等得甘心即燒乳豬　脆到卜一聲</title></header><body><h1>食典2：等得甘心即燒乳豬　脆到卜一聲</h1><p>認識「萬發」，好多人由大角嘴分店一嚿燒肉開始，原來佢祖籍深水埗，總店由小綠屋大牌檔出身，埋街舖食井水，係因為地鐵掘窿焗住讓路。唔擺街仲算唔算大牌檔？四十幾年來鑊氣依舊，開放式廚房睇表演，小菜上枱仲識標煙，即燒乳豬熱辣辣，你話呢？<br><br>記者：朱崇德<br>攝影：陳盛臣　<br>Model：Hailey@GME</p><p>避地鐵埋街食井水</p><p>「萬發海鮮菜館」老闆松哥道出香港老歷史：「四十幾年前，即係我阿爺嗰代，我哋已經做小綠屋大牌檔，七八十年代係最風光日子，人人晚晚都喫魚蝦蟹，晚晚做七八十枱客，真係無第二樣餸叫o架，我哋做海鮮起朵，就係由嗰時開始。廿幾年前地鐵掘路整着九江街，我哋咪放棄街邊檔囉，開始埋舖做生意。」<br>小綠屋大牌檔買少見少，聽到好傷心？查實一個大牌檔最多擺五張摺枱，小生意根本做唔住，入舖根本係大勢所趨。90後睇到呢度咪大嗌：「誓死保留香港特色！」且聽松哥見解：「入舖確實舒服乾淨好多，客路高檔咗，單價可以叫番高啲，多咗好多家庭客Book成圍枱開飯，老實生意仲好咗。擺街成本係低，但枱枱三幾支啤酒坐成晚就死直啦，點及家每張枱晚晚做幾轉？大牌檔應該轉型嘅。」<br>唔擺街就唔係大牌檔？松哥又咁話：「食大牌檔最開心係等食一刻，大家可以當睇表演咁睇住師傅煮菜，所以我所有廚房都用大玻璃窗，開放式設計。」廚房火光熊熊，酒菜肉香夾住叫菜聲，呢啲咪叫熱鬧囉。「你有無見過邊個大牌檔，係煮定俾你等食o架？」講得啱，不過估唔到乳豬玩到即叫即燒囉，想食？等廿零分鐘啦唔該，皮脆肉嫩熱到燙口，乳豬皮脆到卜一聲，呢廿零分鐘，抵等囉。燒腩仔亦好出位，上枱肉身熱力四射，因為剛剛出爐，入口即化，五層樓精腩仲要係鮮豬，大牌檔主義就係要新鮮熱辣。</p><p>中蝦蝦膏逼爆頭</p><p>翻本作有紅燒乳鴿，出面一街細鴿得層皮，真係搵鬼食，呢度$48食到大鴿，有肉哋夠Juicy，必點！滷水拼盤亦係必食，鴨下巴、豬仔腳、紅腸、墨魚加牛，十二吋大碟完全逼爆，鴨下巴好鮮嫩，爽彈口感呃唔到人，豬仔腳彈口唔膠口，松哥話：「睇落似下欄嘢，但所花功夫比做叉燒、燒鵝仲多。」$98睇師傅功架，兩支大啤走唔甩。<br>大牌檔小炒一定鑊氣足，全店最熱賣有酥炸小棠菜，小棠菜碎粒拌入鮮打墨魚滑，包紫菜添香，再上一層鬆脆酥皮，入口，我以為自己食緊酥炸生蠔，墨魚滑完全無油，係大爐大火先煮得出呢種口感。胡椒中蝦煲亦好味得離譜，蝦頭呈肥三角形，咪睇佢Q版爆笑樣衰衰，入口爆膏絕無誇張，用原粒磨碎白胡椒煮，煲仔上，將葱、唐芹、青紅椒等惹火配料味道慢慢逼入蝦身，正！豉椒炒生腸，雖然唔係甚麼名貴菜式，但生腸嗰份爽口彈牙，絕非一般發到鬆泡泡嘅貨色可比。</p><p>萬發海鮮菜館（23618708）　<br>地址：深水埗九江街150-152號地舖</p></body></html>