<html><header><meta charset="utf-8"><title>中環在線：西遊記一定有小豬 - 李華華</title></header><body><h1>中環在線：西遊記一定有小豬 - 李華華</h1><p>「星爺」周星馳號召力有幾高？就算唔能夠同天比高，都肯定唔嘢小！<br>自從佢入主比高（8220）做上市公司大股東後，market中人日日盯到實，睇佢有咩能耐舞得起呢隻細價股，雖則比高家陣都未有咩實質表現，但只要星爺稍為有少少動作，都會成為刺激股價敏感消息！<br>繼呢個月8號星爺做導演同監製嘅《新大話西遊之除魔傳奇》開鏡，第二日比高應聲升11%之後，噚日娛樂版手足話星爺會落埋場再做孫悟空，比高即刻又升7.26%！</p><p>9月拍完　最快出年有得睇</p><p>華華同比高執董陳昌義Quattro傾開呢單嘢，佢話：「星爺家喺橫店拍西遊記嘛，佢做孫悟空，你哋報紙話小豬（羅志祥）冇得拍，其實冇啲咁嘅事，佢約都簽咗，一定會拍，之不過角色仲未定，可能係豬八戒，又可能係做少年時代嘅孫悟空，你知啦，你估佢（星爺）唔到嘛！」<br>Quattro仲話，投資者知道星爺親身上陣後，都爭住加碼掟錢落部戲，套戲本來budget係1億，家反而太多錢搞到唔知點用咁話！<br>講到咁勁，部戲幾時上先？佢話套戲大約9月會拍完，之後做後期，預計出年下半年就會上……幾驚佢話如果要畀一個上畫期限，希望係一萬年！<br><br>李華華<br>mailto:LiWaWa@AppleDaily.com</p></body></html>