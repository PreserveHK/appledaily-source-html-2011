<html><header><meta charset="utf-8"><title>PSVita抵港首試　體驗無重飄浮</title></header><body><h1>PSVita抵港首試　體驗無重飄浮</h1><p>經過美國E囗，大家對新一代PSVita應有初步了解。早兩日，呢部被譽為史上硬件最勁抽嘅手提遊戲機更殺到香港，俾各大傳媒親身試玩！當中以重力體感作賣點嘅《GravityDazy》，遊戲製作人外山圭一郎上陣示範，佢為咗克服遊戲內嘅「反地心吸力」，拎住部Vita左擰右擰，投入度爆燈！<br><br>記者：陳國輝<br>攝影：陳盛臣</p><p>3D空間玩無重</p><p>為求測試PSVita的硬件有幾勁，今次仲有來自《GravityDazy》嘅製作人外山圭一郎，由佢親自示範，教大家玩呢款利用咗Vita重力技術而設計嘅Game！最特別當然係飄浮於空中嗰種自由自在感，想得到呢種「技能」，其實一啲都唔難！當你獲得呢種能力之後按下R掣，女主角Kitten就立即飄浮喺畫面正中間，而最過癮嘅係，你必須將成部手提機上下左右不斷移動，轉換視點，搵出合適嘅降落位置（亦即紅圈），以繼續進行遊戲；甚至當你要同敵人戰鬥時，更可借助呢一種衝力，轉化成為飛腿攻擊，可以話一邊玩一邊幫雙手做運動。但如果喺人多擠逼嘅車廂玩，就要小心打親人！</p><p>要幫Vita掃背</p><p>大家最關心嘅，是究竟PSVita幾時才正式推出？售價又要幾錢？對於以上問題，SCE並無作確實回覆，但佢哋就講，硬件嘅開發完成度已超過70%，距離開賣時間已經不遠，有興趣嘅Fans唔該再等官方公佈喇！<br>講番小記第一次接觸PSVita，雖然喺網上已見過無數次，但實際拎上手，又有另一番體會。先談外觀，全黑外殼雖然有啲似PSP，但兩邊手握位好圓潤，而且拎上手的感覺比以往舒服得多；更方便嘅係，機背位置新增一塊TouchPad，你只要輕掃一下，就可做出把相片逐張揭嘅效果，感覺似幫部Vita掃背一樣，都幾搞鬼！但要留意，呢部機重量唔輕，加埋厚度達到18.6mm，無可能當手機咁袋住出街，俾女仔玩有少少難度。</p><p>Profile</p><p>中央處理器：ARMCortexA9<br>圖像處理器：SGX543MP4<br>體積：182×83.5×18.6mm<br>屏幕：5吋電容式OLED芒<br>相機：640×480像素<br>卡位：PlaystationVita卡插槽、記憶卡槽、SIM卡槽<br>推出日期、售價：待定</p></body></html>