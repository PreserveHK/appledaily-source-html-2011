<html><header><meta charset="utf-8"><title>大運會前　深圳洗太平地　有拉錯冇放過街頭接卡片港人坐監</title></header><body><h1>大運會前　深圳洗太平地　有拉錯冇放過<br>街頭接卡片港人坐監</h1><p>【本報訊】為迎接8月舉行的世界大學生運動會（簡稱大運會），深圳當局近月嚴打黃賭毒以清洗太平地。「召妓」、「take嘢」斷正心甘命抵，但有港人隨意在街上接到色情場所派發的卡片亦無辜坐監（行政拘捕）5日，還要經歷男女同囚，如廁、洗澡也無遮無掩的囚禁，有「監頭」（拘留所主管）更揚言：「三樓裝修緊，至少可容納多600人！」預料未來一個月拘捕行動將進入高潮。</p><p>在深圳市羅湖區拘留所外牆，掛有「積極開展『保平安大運、促快樂監管、迎建黨華誕、促監管發展』主題競賽」大型橫額，顯示市政府清洗太平地，狂拉吸毒和嫖妓犯來整頓治安的決心。</p><p>趕十幾萬人離深圳</p><p>「接一接張卡片就坐5日，仲成世界？」40多歲、任職運輸司機的港人阿強（化名），因在朋友家中吸毒被撞破，須接受行政拘留15日，他說：「我有個朋友冇份食都照拉。」但最恐怖的是，他的「倉友」單單在街上接了一張色情場所的卡片，亦照拉可也，「佢話嗰日行過香格里拉（酒店）旁邊嘅王子客棧門口，接張卡片就中招，連派嗰個都拉埋」。阿強最氣憤的是，拘留期間不准打電話，「失蹤」15天內無法與外間聯絡，令他連工作也丟掉，「就咁被老細炒咗，有倉友仲連份公積金都冇埋，好慘」。<br>阿強相信近月在深圳捲起的一場滅罪風暴，全因8月12日開幕的「大運會」，「監頭同我哋講，話為咗迎大運，要趕十幾萬人離開深圳，三無、盲流、港人蒲友都係佢哋嘅目標，唔走就拉」。</p><p>監倉中約兩成港人</p><p>阿強又說：「認打飛機（接受手淫服務）就坐5日，認叫雞（嫖妓）、吸毒就坐10日，唔認就15日」。如此強硬手段，令不少無辜港人「坐寃獄」，阿強慨嘆：「唔係個個香港人都知嗰啲係架步、邪骨，以為係一般桑拿按摩，有人派卡片咪接囉，點知接咗就出事。」<br>「蒲精」阿強縱橫深圳多年，行政拘留乃首次。出事後，他隨即被帶往羅湖區草埔拘留所，關在二樓囚室，「嗰度都唔係人住o架，食屙都響嗰度，又臭又熱，啲衫同被都唔知幾多手，冇洗過o架，仲要30幾個犯困埋一齊！」就他所見，該處約有十個監倉，每個面積300餘呎，跟他同倉中約兩成是港人，「嗰度每日都有好多人出出入入，監頭話家三樓裝修緊，相信大運前會拉更多人」。<br>在大陸坐監連一些基本尊嚴也沒有，「男同女雖然唔同倉，但男倉友行去吸煙房會經過女囚倉，得塊超透磨砂玻璃隔住喺入面冲凉換衫，仲唔畀人帶bra，乜都睇晒」。由於拘留期間隔天才獲發一支煙，阿強則親睹有女囚犯為多抽一口煙，竟公然拉起上衣讓男獄警眼睛吃冰淇淋。他更直言，女囚犯當中不乏港女，她們多是因「叫鴨」或吸毒被捕。<br>另一「衰嫖妓」的港人阿偉（化名）光顧色情髮廊時被捕，他更目擊同場一名港人才剛脫褲便被闖入的公安拉走，最終因不認罪而被行政拘留15日，「以前行政拘留都有價講，多數罰款了事，估唔到今次咁大陣仗」。他更得悉有數名倉友因為打麻雀時枱面擺放了數十元，亦被指非法聚賭而拘留5日。</p><p>嫖妓熱點水盡鵝飛</p><p>「有獄警話，呢段時期全國會調動好多公安同警犬落嚟深圳。」看來掃蕩行動才剛揭開序幕。記者日前到過港人「嫖妓熱點」水圍及向西村，果然有大批公安車停泊在春風路Neway和人間新潮後街，弄得一帶水盡鵝飛。</p></body></html>