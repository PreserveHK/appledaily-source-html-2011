<html><header><meta charset="utf-8"><title>o靚模防勒索　R-Design裝腔作勢</title></header><body><h1>o靚模防勒索　R-Design裝腔作勢</h1><p>女仔唔想俾人蝦，總要學識一兩道裝腔作勢伎倆傍身。唔係話教唆他人恃惡行兇，擺出來嘅台型惡啲強硬啲，受害o靚模妹妹就唔使成為要脅勒索嘅目標。好似全新到港嘅VOLVOXC90T5，加裝R-Design配件後霸氣倍升，唔劈得都嚇得！<br><br>記者：許維雅<br>攝影：陳盛臣<br>Model：Betrys@GME</p><p>身形龐大着數多</p><p>綜觀唔同類型車款，總覺得SUV市場競爭尤其激烈，就連向來感覺較冷門嘅VOLVO都有熱賣作XC90。自02年首推呢部七座SUV後，XC90就一直憑實用經濟留住客人心，皆因佢高達4,807×2,112×1,784mm嘅龐大車身，唔只坐得舒適，摺合中後兩排座椅所帶來嘅1,837公升儲物空間令運載同樣出色，正宗大件夾抵食。舊年到港時只有2.5T版，今年新增T5R-Design版，雖只沿用2.5T嘅2.5公升引擎，但就配上全套R-Design配件，安裝於車頭嘅金屬擾流下巴尤其搶眼，外形頓時變得更動感霸氣，加埋高大身形優勢、19吋合金輪圈配合，特別容易裝腔作勢。<br></p><p>R-Design配件增競爭力</p><p>T5版以R-Design配件改頭換面，又點只淨係得個下巴，尾泵把、兩側裙腳及側鏡都改以金屬配件上陣，雙管死氣喉亦換上更粗嘅方形版本。內櫳方面，三幅式軚環及銀藍色錶板都係為R-Design版而設，黑色皮椅更襯上米白色邊及印有R-Design字樣，為車廂增添不少活力。喺操控性能方面亦唔輸蝕，雖然210匹馬力驅動2,091kg車重，未至於話好劈得，但Turbo引擎低至1,500轉所爆發出嘅320Nm扭力，起步感覺一啲都唔笨重。千祈唔好以為4,807mm嘅車長會好難揸，軚感操控靈活，加上一向着重安全嘅VOLVO有齊DSTC及RSC等系統穩定入彎，女生揸起上來都唔怕雞手鴨腳。論車價、賣相及實用程度，XC90的確幾吸引，唯一弱點係摺合椅背嘅步驟有待簡化，而11.7L/100km嘅油耗亦有機會進一步改善。</p><p>XC90T5R-Design規格</p><p>引擎：2,521cc直五連Turbo<br>馬力：210hp/5,000rpm<br>扭力：320Nm/1,500-4,500rpm<br>傳動：Geartronic五前速，四驅<br>售價：$539,000起<br>查詢：29273388（VOLVOHK）</p></body></html>