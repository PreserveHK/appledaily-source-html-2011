<html><header><meta charset="utf-8"><title>一年一度棯醬 - 鄧達智</title></header><body><h1>一年一度棯醬 - 鄧達智</h1><p>細路哥唔開胃，沒啥零食的歲月，阿嫲用少少油，爆香葱花，打個雞蛋炒冷飯，然後從醬油調味架挑出一瓶蘇梅醬，一瓶棯醬：「要邊一樣？」「兩樣！」<br>雖然同屬酸甜，蘇梅與棯是兩種口味，饞嘴；都要！摩登生活，唯靈叔叔教落，棯醬可代牛油果醬搽多士。這樣一個夜晚，晚飯隨便吃過，中午吃了半份三文治，下午茶一個新源興菠蘿包。人人都話，包括發仔哥：夜晚千祈咪食澱粉質。其實我已經好乖，可惜背包裏面正好仍有未取出的九龍醬園新造蘇梅醬並棯醬，還有豉油棯果；一面想一面吞口水，終於開戒，將那樽豉油棯打開，一陣鮮美香甜惹人魂魄撲鼻直逼。吃了幾粒，愈吃愈醒神，愈吃愈肚餓，嘉咸街九龍醬園的鄧姑娘介紹今夏新鮮上市棯及棯醬一面分享他們專業comment：今年特別靚。今年荔枝、龍眼、黃皮也靚得無倫；皆因年初乾旱，果花爛漫，結子後才開始下雨，一應果物靚靚靚，包括我家天台的巨峰葡萄並無花果亦也甜爽蜜糯得要命。<br>一斤裝豉油棯瞬間一半即逝，無謂呃自己，誰理真肚餓還是為食？再不動手下廚相信餘下的棯照單全消。<br>每次入廚，特別思念祖母；童年歲月母親為小生意粗勞，祖母略親近。她們家深圳上沙大夫第寫得一手好字，鄉下人那有小姐不小姐，開門七件事一應俱能，從旁細度小眉小眼填肚粗食姊弟幾個都有點明本。<br>取出雞蛋（人人都怕膽固醇，在下平均一天兩到三隻；至愛！）照阿嫲法子，葱花爆鍋，炒冷飯，油不用太多火不要太猛，粒粒炒得香透才放蛋漿，即收火；心下默問，學祖母語氣：「要棯醬還是蘇梅醬？」自答：兩樣。甜酸香溢吃一夜好夢！</p></body></html>