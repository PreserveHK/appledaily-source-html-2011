<html><header><meta charset="utf-8"><title>高達三級跳　紅彗星上腦</title></header><body><h1>高達三級跳　紅彗星上腦</h1><p>機動戰士高達在粉絲心底扎根30幾年，熱情仲一路有多無少，難怪一路有各式各樣嘅產品推出市面，俾一班高達迷可以收藏。最近精品品牌MW終於將高達多款機體帶到電腦市場，仲揀選咗人氣最高嘅自護公國機體做設計藍本。<br><br>記者：王震遠<br>攝影：林栢鈞<br>查詢：34223473（Metalware）</p><p>紅彗星</p><p>處理器：第二代IntelCorei3<br>記憶體：4GBDDR3<br>儲存：750GBSATA-2</p><p>大魔</p><p>處理器：IntelAtomDualCoreD525<br>記憶體：2GBDDR-3<br>儲存：500GBSATA-2</p><p>綠渣古</p><p>處理器：AMDFusionE-350DualCore<br>記憶體：2GBDDR-3<br>儲存：500GBSATA-2</p><p>自護公國出機</p><p>數碼精品品牌MW一向鍾意推出經典漫畫產品，繼DC同Marvel後，今勻輪到機動戰士高達。今次最新推出的MW高達系列電腦，係全球第一部高達電腦，主要以高達故事中人氣最高嘅自護公國機體做設計藍本，所以部部機身上都有自護公國招牌標誌。呢批高腦共推出五款，紅彗星、綠渣古同大魔（紫色）率先上場，自護號（灰色）同魔蟹（藍色）則於稍後推出。</p><p>以軍階分高低</p><p>先講主機外表，體積極細，同一般ION主機一樣輕巧，重量只有1.52kg，高度只有7cm，擺放喺睡房或客廳都勁慳位。高達電腦嘅設計盡得高達機體神髓，外形配合故事內機體造型，主機前面飛走CD盤改作機體頭盔造型，開關掣更變成單眼，開機時會亮起燈光，有如故事中的造型。主機上方跟足機體機上的特徵設計，Fans一眼就認得出。<br>此外，機內規格亦有向故事內的軍階高低作參考。作為指揮官的紅彗星軍階最高，所以在高達電腦系列中擁有最高的電腦規格，配備第二代IntelCorei3處理器，更有4GB記憶體，仲有延伸Wi-Fi天線加強訊號；綠渣古和大魔的軍階較低，所以價錢和規格都較低，例如渣古僅採用入門級的AMDFusionE-350DualCore處理器等。</p><p>多色機殼配傢俬</p><p>發佈會當日請來鍾舒漫（Sherman）同王浩信（Vincent），Sherman揀咗性能最高嘅紅彗星，Vincent就帶綠渣古返屋企。Sherman：「好鍾意呢批設計，因為我個人鍾意Trendy同Colourful，今次產品好啱我。同埋女仔比較注重外觀，以前PC多數淨色，今次有咁多色襯番屋企傢俬，好正。」Vincent自爆係高達迷，仲帶埋兩隻新砌模型上台，「我本身勁鍾意高達，四歲開始砌BB戰士。我仔細研究過部電腦，佢唔係將個Logo貼上去咁簡單，而係將渣古同紅彗星嘅特點設計埋喺電腦度。」</p><p>同場加映<br>控制員專用鍵盤</p><p>電腦最佳拍檔一定係鍵盤同滑鼠，MW夠晒細心，設計電腦主機之餘亦同時推出紅×黑色嘅高達鍵盤和滑鼠。鍵盤上除咗將Windows掣變成自護公國標誌外，字母同數字嘅字形仲經特別設計，加埋模仿電路板嘅紋理，用緊佢時真係會以為自己係駕駛員。</p><p>高達機套大包圍
</p><p>同期推出嘅手機保護套，分HTC、Samsung同iPhone4三大陣營，每套各有三款機體參軍。HTC陣營有紅彗星同高達RX-78等產品，適合如DesireHD、Sensation等手機；專為Samsung手機如GalaxyS同GalaxySII等推出嘅機殼，有大魔同魔蟹等選擇；另外，iPhone4迷就有老虎、綠渣古等機體上身。</p></body></html>