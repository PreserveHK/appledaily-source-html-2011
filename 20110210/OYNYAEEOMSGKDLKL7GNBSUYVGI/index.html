<html><header><meta charset="utf-8"><title>中環在線：黑石幕後打本　馬雪征夥張子欣搞基金 - 李華華</title></header><body><h1>中環在線：黑石幕後打本　馬雪征夥張子欣搞基金 - 李華華</h1><p>前聯想（992）「鐵娘子」馬雪征、平安保險（2318）總經理張子欣，兩個喺中國名字響噹噹嘅打工皇帝走埋一齊，可以搞啲乜嘢呢？家陣最時髦嘅私募基金是也！<br>《金融時報》噚日話，家係德太投資（TPGCapital）亞洲地區董事總經理嘅「Mary姐」馬雪征好快就會起身，自己搞一隻以中國市場為target嘅併購基金，而佢嘅拍檔，就係將會喺3月18日正式離開平保嘅張子欣！<br>Mary姐同子欣哥點解會做拍檔，華華唔知內裏底蘊，之不過大家喺江湖上個朵都咁響，惺惺相惜又得、兩個一齊俾人睇中又得。<br>暫時嚟講，華華就覺得後者嘅機會大啲，因為華華八到，Mary姐同子欣哥呢個「征子基金」，幕後打本嘅，原來係「黑氣石」Blackstone！<br>華華收到風，先排張子欣同「黑氣石」嗰邊傾得好埋，仲以為佢離開平保之後，會過檔「黑氣石」，殊不知原來係「黑氣石」打本畀佢搞檔基金，都幾估佢唔到！</p><p>個名夠響　較易傾交易</p><p>查實學《金融時報》話齋，家陣好多國產高管，都揀自立門戶搞私募基金，Mary姐同子欣哥呢pair唔係咩新奇事。<br>華華聽啲內地老友講，家不知幾多呢類私募基金，搞手個朵響啲，傾deal都會易啲；但係無乜知名度個啲都有好處嘅，因為好多人費事張揚，所以呢幾年不知幾多人悶聲發大財，然後，咪南下支持香港消費零售同埋地產業囉！<br><br>mailto:LiWaWa@AppleDaily.com</p></body></html>