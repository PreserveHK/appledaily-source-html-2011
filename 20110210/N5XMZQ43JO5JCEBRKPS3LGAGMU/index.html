<html><header><meta charset="utf-8"><title>280Nm爆上山　Tiguan步步高升</title></header><body><h1>280Nm爆上山　Tiguan步步高升</h1><p>VW由代理回歸到車廠直接經營後，福士車價屢有驚喜，繼Polo及Golf後，仲有款Tiguan中型SUV值得留意！歐洲車賣三十零萬日本價，有齊7速DSG同全時四驅，更有200匹馬力貨如輪轉，及280Nm步步高升強橫爬山扭力！<br><br>記者：徐影龍<br>攝影：周旭文<br>Model：Hidy@GMEModels</p><p>穿梭山路越爬越有</p><p>農曆年一向無乜新車，索性跟福士借架Tiguan玩長測，原以為屬兩年前試過嘅6速Tiptronic版，點知廠方已換上7速DSG波箱，令人更為期待。鬧市出發，Tiguan天生唔係霸氣大牛龜，中等體形係喺新年期間車多到爆滿瀉嘅路面，又真係Fit到漏油，不單止塞車Cut線走人夠Easy，就算旺區泊街邊超窄S位，一樣輕鬆得多，最重要係DSG轉波夠靈敏，燈位停停開開間，波段運用相當醒目，令車身無頓挫感之餘，亦變相幫你慳番唔少寃枉油錢。<br>SUV跑街當然嘥，轉上紅棉路直指太平山，抒發一下塞咗兩粒鐘車嘅愁緒。由於車重相對較輕，儘管200匹馬力唔算驚人，但Turbo及280Nm強大扭力輔助下，上山一段爆贏唔少金鐘出沒嘅貴車，亦免卻被慢車阻礙前路，由馬己仙峽道一直飆上凌霄閣。面對大量超窄彎位，Tiguan又以身形取勝，加上全時四驅增加咬地能力，直驅太平山輕而易舉，新年流流，好有步步高升之寓意，非常好意頭。</p><p>SUV當家庭車咁揸</p><p>穿過柯士甸山道上到山頂公園，意外地無乜人羣，攝影師同Model忙於拍攝，我就偷閒從旁細心欣賞Tiguan嘅賣相。雖然Tiguan骨子裏有Turbo及280Nm扭力高表現，但外表卻無嚇人霸氣，又或狂野Off-RoadFeel，感覺反而偏向溫婉親切，大量電鍍飾邊亦增添不少高貴氣質，好適合想偶爾玩吓車、又要接載一家大細嘅好爸爸。<br>福士並無將貨就價，車內仍有不少豪華貼心設備，如前座Sport式座椅連暖熱功能、全電動大天窗、多功能真皮軚環及百變座椅，連同級車較少見嘅後座茶几都屬標準配備。揸足全日，發覺軟熟座椅及良好視野值得一讚外，軚感輕重適中，女士們更易駕馭SUV。</p><p>VWTiguan2.0TSI</p><p>引擎：1,984cc直四Turbo<br>馬力：200ps/5,100rpm<br>扭力：280Nm/1,700-5,000rpm<br>傳動：7速DSG波箱AWD<br>售價：$358,000<br>查詢：36989688（VolkswagenHK）</p></body></html>