<html><header><meta charset="utf-8"><title>免費泊免費叉　低碳拜年0使費</title></header><body><h1>免費泊免費叉　低碳拜年0使費</h1><p>過年開開心心，不過使錢好似倒水咁，係時候諗吓慳錢大法，換架新車都係一個唔錯選擇！乜話？要慳錢竟然換新車？呢架當然唔係一般私家車，係三菱電動環保車i-MiEV，究竟點慳法？過年揸車來個低碳拜年零使費，咁夠慳未！<br><br>記者：趙慧敏<br>攝影：伍慶泉<br>Model：Lo、Cherry@PureModels</p><p>認清充電停車場</p><p>經過幾日行程，除了過隧道嘅收費之外，基本上叉完電再行車，兼有免費泊車，好抵呢！但是除慳家外，車的實用性一樣重要！雖然i-MiEV只屬四座私家車，寬敞的內櫳確是其優勢，對象亦是行駛短路程的家庭，但如果載一家大細四圍去，只要清楚知道邊度有充電停車場，其實四圍去也絕對沒有問題的！</p><p>電都唔使錢</p><p>就算平日係假期司機，新年期間用車機會總係多好多，由年初一至年初十，都會周圍走去親朋戚友屋企拜年，有時油費同停車場泊車費真係幾襟計！不過今年終於有架公開發售嘅電動車i-MiEV，就喺今個農曆新年借用五日四夜，睇吓有幾慳家！作為一般司機，發覺除汽車廢氣排放量外，最環保嘅莫過於慳錢，揸住這部i-MiEV，居然連電費及停車場費都可以慳番，認真Perfect！</p><p>慳家法一：荷里活廣場　買禮盒</p><p>去拜年當然唔可以得兩梳蕉，點都要買份禮盒先夠體面，既然揸得電動車，當然唔泊要畀錢嘅咪錶位，幾大都泊商場嘅停車場就更好，可以Shopping之餘，仲有埋免費充電服務，連十零蚊電費都可以慳番，當中鑽石山荷里活商場絕對係好地點，只要將電動車駛入，可免費充電之餘，仲有埋六小時免費泊車，買齊禮盒嘆番個Tea，時間都綽綽有餘呀！
</p><p>慳家法二：領匯7停車場　拜年祈福</p><p>來到年初九，仍有不少人仍放緊假到親友屋企拜年，拜年前先Check目的地附近有無領匯屬下兼有電動車泊位的停車場，因又可免泊車費兼免費充電！不得不讚的，是日前將電動車駛入領匯停車場，服務確一流，一駛入車位，職員已第一時間搶先招呼，介紹充電用法，免泊程序亦極簡單，職員登記入閘時使用的八達通號碼，出閘時便可獲豁免收費。如去黃大仙祠祈福一樣慳番，將電動車泊喺龍翔廣場的領匯停車場，再去黃大仙祠，一蚊都唔使畀！
</p><p>領匯網址： http://www.thelinkreit.com/tc/parking/park.asp </p><p>　<br>i-MiEV規格</p><p>引擎：電動馬達330V鋰電池<br>馬力：64ps/3,000-6,000rpm<br>扭力：18.4kg-m/0-2,000rpm<br>傳動：CVT無段變速後驅<br>售價：$395,000<br>查詢：寰宇汽車（27211111）</p></body></html>