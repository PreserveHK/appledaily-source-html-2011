<html><header><meta charset="utf-8"><title>中環在線：劉央愛股俾標普插 - 李華華</title></header><body><h1>中環在線：劉央愛股俾標普插 - 李華華</h1><p>有「中國女股神」之稱嘅西京投資管理主席劉央，有唔少粉絲，偏偏國際評級機構標準普爾就唔多畀面，喺新正頭大年初七「人日」，將佢隻愛股人和商業（1387）嘅評級展望，由「穩定」下調到「負面」。</p><p>人和評級展望降至負面</p><p>標普仲話人和嘅負債可能增加，兩年內現金流會由70億人仔，降到變負數咁大鑊，甚至質疑公司30%派息比率嘅政策可唔可以維持。<br>想當年女股神睇中人和，其中一個原因就係因為人和喺防空洞經營地下商場，呢個概念營運成本低，加上派息高，家陣標普一句彈埋嚟話「唔係」，唔知女股神咁樣俾人兜口兜面插，會唔會好無癮？<br>觸發呢次降前景嘅行動，應該係源於人和近日大嗱嗱拎咗26億人仔，收購無錫市一個購物中心股權嘅豪氣舉動。標普話，呢件事反映公司低成本發展嘅策略會改變，債務偏向激進，經營利潤有下降壓力。</p><p>股價爭氣　逆市升0.75%</p><p>其實唔畀面又豈止標普一個，穆迪2月頭已經用銷售不穩，同客戶集中風險上升嘅理由，將人和評級由「Ba2」調低到「Ba3」。劉央愛股一個月內俾人插兩次，都咪話唔傷。<br>劉央買股鍾意睇長線，人和08年上市以嚟，佢一直睇好，就算股價表現唔理想，佢都不離不棄，仲周不時派定心丸，甚至身體力行喺市場上增持，上個月底更加豪言人和一年內可以去到3蚊。不過，人和噚日都算爭氣，個市跌超過300點，佢唔跌仲微升，收報1.34蚊，升咗0.75%。<br><br>李華華<br>mailto:LiWaWa@AppleDaily.com</p></body></html>