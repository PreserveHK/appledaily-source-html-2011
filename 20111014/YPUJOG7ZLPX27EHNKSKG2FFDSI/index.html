<html><header><meta charset="utf-8"><title>人生苦短　離婚尋開心鍾麗緹搵男人叉電</title></header><body><h1>人生苦短　離婚尋開心<br>鍾麗緹搵男人叉電</h1><p>兩度經歷婚姻失敗的鍾麗緹（Christy），今年初與第二任老公嚴錚協議離婚。離婚後的Christy不乏裙下之臣，日前她接受訪問時坦言與前夫是因壓力而分開，現等待大男人與她拍拖叉電。</p><p>現年41歲的鍾麗緹今年2月跟音樂人丈夫嚴錚協議離婚，結束八年夫妻關係，曾經歷過兩段婚姻的Christy獨力撫養三名女兒，近日她頻頻曝光搵銀，日前接受好友周美鳳的有線娛樂新聞台節目《星級會客室》訪問，擔任頭炮嘉賓。</p><p>聚少離多</p><p>失婚後的Christy不乏裙下之臣，不時被拍到與異性約會，但她強調仍是單身，她在訪問中剖白自己的感情世界和對愛情的憧憬，周美鳳大嘆她與嚴錚分開可惜，Christy坦言與前夫是因為壓力而分開，她眼泛淚光說：「之前我哋想要小朋友都唔成功，但有咗小朋友，佢覺得有壓力，有更大責任要去照顧家庭，當時佢又接咗好多工作，大家見面時間好少，但嗰時我啱啱生BB好需要人照顧同關心，大家覺得有啲距離，最後就決定和平分開。」Christy坦言不會為了女兒而選擇不離婚，因為人生苦短，不想令自己不開心，也不想小朋友覺得她失去了自我。<br>Christy與嚴錚再見亦是朋友，周美鳳覺得兩人有復合的可能性，但Christy聞言後即以「關門」來比喻兩人的關係，並強調兩人緣份已盡，她說：「我哋仍然係好朋友，佢始終係女兒嘅爸爸。」不過Christy未對愛情卻步，她笑言自己是一個有情飲水飽的人，為了愛情甚麼都可以做得到，她坦言愛情是她的叉電機。</p><p>享受拍拖</p><p>Christy說：「有咗愛情，令我好舒服同開心。不過香港搵男朋友好難，大家都識我，都唔敢追求，但我唔會主動追男仔，因為我享受男仔追求我，嗰種感覺好甜蜜。家我好開心，如果有一日再搵到適合自己嘅人都會再考慮，大男人都唔錯，可以照顧我，但一定要心地好同有自信。」<br>撰文：林妃</p></body></html>