<html><header><meta charset="utf-8"><title>全齋婚宴 - 左丁山</title></header><body><h1>全齋婚宴 - 左丁山</h1><p>永豐金融集團研究部主管涂國彬有富貴白頭之喜，十月十五日在山光道馬會青雲閣擺咗十八圍，招待親友，肥仔涂乃近年冒起來之財經股壇評論員，在所有電台電視，好多報紙都會見到佢講股。肥仔涂勝在口齒伶俐，出口成章，絕不咬螺絲，左丁山識佢之時，佢話係中大新亞書院經濟系2000年產品，故此略識之無咁話，幾謙噃，但十年之間就能成名，成為股壇名嘴之一，唔係咁易嘅，除咗勤力之外，仲要有啲天份。<br>呢晚佢迎娶林家小姐明賢（Anita），出席婚宴嘅有Quince及成班國泰公關部要員，先知道新娘子喺幾個月前轉咗工，由總商會轉咗去國泰公關部，Q姐仲話：「我啱啱簽咗佢過試用期！」新郎新娘如何認識呢？呢晚嘅司儀竟然係林超榮，嘩，唔通重金禮聘？肥仔涂（MarkTo）在股場搵錢容易呀？結婚相片與video去倫敦海德公園及市中心拍攝，已所費不菲啦！唔係，林超榮爆內幕：「阿Mark在中大讀書時，竟然走嚟黎文卓與我合辦嘅編劇訓練班學編劇，係我地學生。今日先知道，Mark仔早有先見之明，知道畢業後要做財經演員，所以跟足我地學編劇，學寫古仔，作嘢先！今日大家見到佢對住鏡頭咁純熟，我地有啲功勞㗎！新娘本是信報記者，Mark仔當時在信報做編輯，你地知啦，記者交稿，編輯話要改改改，改到好夜先至收工，跟住去宵夜。男編輯追女記者，好易嘅咋！」</p><p>林超榮最叻搞氣氛，講笑話，有佢做司儀，婚宴變成大party，不少人俾佢捉上台爆肚講幾句，陸叔上台話：「涂仔當年做記者，追住我扑咪，扑親我個嘴！」Q姐上台話：「Anita好細心㗎，今日做新娘，驚我地唔識嚟馬會，居然仲留低手機號碼俾我地搵佢，Mark哥你有福咯！」新夫人咁細心，唔怪得涂仔平時猛咁打電話報告行蹤，滴酒不飲，跟新娘入咗天主教，又跟太太食齋。是晚婚宴菜式別具一格，乃是全齋宴，據講呢個要求令馬會大廚辛苦咗好耐，度咗三個月先至可以拍板，席珍有上海素鵝、酥炸荔茸蘋果盤、金杯如意翡翠花、椰皇燉蟲草花、蛋白炒翅……。全部婚宴賓客一齊食齋，左丁山都係第一次！</p></body></html>