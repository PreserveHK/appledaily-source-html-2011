<html><header><meta charset="utf-8"><title>iPad無《Line》用　學玩魔術冧女</title></header><body><h1>iPad無《Line》用　學玩魔術冧女</h1><p>一個《Line》搞到滿城風雨，最後變成「易Line架」下架收場。其實無《Line》用，iPad一樣有大把情趣玩意，好似黃埔新天地喺今、明兩日，搞咗個iPad趣怪表演，其中德籍靚仔Simon，就用iPad變出一個一個魔術，在場女性無不如癡如醉。港男們，係時候學嘢喇！<br><br>記者：韓繼聰<br>攝影：林栢鈞<br>Model：Lulu@InterplayWorkshop</p><p>德籍快手　網球神出鬼沒</p><p>魔術從來都係引人注目、打開話題的一大良方。如果可以配合埋潮人必備嘅iPad嚟玩，自然更加所向披靡，包你大把靚女飛埋身。嚟自德國嘅SimonPierro，喺多年前已創作電視配合嘅魔術表演，近年iPad熱爆，Simon當然唔放過又潮又方便嘅工具。一見靚女Model，Simon即刻話要送見面禮，隨手一伸，神奇地拉出iPad個HomeScreen，並化成一張實體卡紙！雖然唔係咩名貴禮物，但靚女一樣猛讚神奇又得意！熱身完畢，Simon繼續一連串表演，將網球由iPad變出變入、隔空飲iPad中嘅汽水，又用牛奶淋iPad，甚至吹亂天氣女郎頭髮等等，完全將現實與iPad影像二合為一，Magic！明知係配合時間嘅小魔術，但仍令人嘖嘖稱奇。<br>場中掌聲不絕，尖叫聲此起彼落，筆者當然想偷吓師，學番兩招必殺技，雖然大師最後唔肯收我做入室弟子，不過就鼓勵我花啲創意，然後多練習，一樣有機會創出自己一套冧女魔術。港男們，一齊努力研究吓喇！</p><p>iPad當紙憑畫寄意</p><p>嫌魔術太難，畫畫會唔會易啲？橋唔怕舊，最緊要受，用iPad畫畫成件事潮咗，相信一樣冧到女。不過要畫到好似Armand咁好功架，就真係有啲難度。喺迪士尼製作過《泰山》、《花木蘭》等名作嘅Armand，就畀啲貼士大家，除咗創意，亦都要熟悉你用嘅Apps，畫起上嚟就更得心應手。唔夠五分鐘，Armand就即場畫咗幅靚畫，見佢個靚老婆一直含情脈脈望住老公，全情投入咁畫，就知畫畫絕對有Market！</p><p>Jam出冧歌有情人</p><p>俾外國人威咗咁耐，終於有港男表演吓冧功。RedNoon一人一iPhone，即Jam即唱，譜出一首經典《傾心》，Model冧到差啲暈低。RedNoon話iPhone樂器夠方便，隨時隨地都Jam到歌，自彈冧女啱晒。咁有經驗，原來佢哋早有前科，幾年前已經喺佢哋嘅網上短片《周圍唱》中試過當街唱歌冧女，自問有音樂才華嘅，不妨挑戰吓佢哋！</p><p>RedNoon推介jam歌Apps：</p><p>I-PopCultureFest．黃埔i潮流節
</p><p>日期：今、明兩天<br>時間：2:30pm及4:30pm（每日兩場）<br>地點：黃埔新天地時尚坊地庫<br>費用：全免<br>查詢：黃埔新天地﹙21218344）</p></body></html>