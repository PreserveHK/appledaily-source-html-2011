<html><header><meta charset="utf-8"><title>馮仁昭四圍超王浩信當眾跪地　陳自瑤含淚答應嫁 - 馮仁昭</title></header><body><h1>馮仁昭四圍超<br>王浩信當眾跪地　陳自瑤含淚答應嫁 - 馮仁昭</h1><p>好多女藝人呢排輪住嫁，嚟緊除咗有李玟、S.H.E嘅Selina同林嘉綺結婚，下個月11號，30歲嘅陳自瑤（YoYo）亦都會同28歲嘅王浩信拉埋天窗。早排王浩信透露想喺8條1當日註冊，即2011年11月11號早上11點，仲話嚟緊會用驚喜形式同YoYo求婚，結果前晚王浩信喺香港大會堂為舞台劇《辛辣人妻》演尾場時，突然攞住束花同卡幾嘅鑽石戒指跪地向去捧場嘅YoYo求婚，仲大大聲對YoYo話：「你嫁畀我啦！」</p><p>觀眾幫口</p><p>呢幕求婚令全場觀眾起哄，佢哋仲幫王浩信口叫YoYo答應，冧爆嘅YoYo於是點頭答應。噚日有人將王浩信求婚過程嘅相放上微博，相中見YoYo攞住束花掩住嘴冧笑。<br>噚日馮仁昭打電話問YoYo感唔感動？佢話：「嗰刻我反應唔到。」事前係咪收到風男友會求婚？佢話：「都感覺到，見大會攝影企晒喺度，平時唔會咁多人㗎。我覺得好似做緊戲，最感動係佢好有心思，安排晒我最好嘅朋友喺度見證。」YoYo話自己當時感動到喊，而佢兩個仲順應要求當眾咀嘴！</p></body></html>