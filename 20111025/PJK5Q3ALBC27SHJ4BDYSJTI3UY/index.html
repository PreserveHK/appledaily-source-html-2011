<html><header><meta charset="utf-8"><title>摩記雙核機王　NumKey冧客</title></header><body><h1>摩記雙核機王　NumKey冧客</h1><p>家陣啲手提電話越出越勁，雙核心就更加已經成為高階機款嘅基本配備。偏偏就喺追薄追輕嘅潮流下，無乜邊部雙核機配置方便打字的實體鍵盤。所以摩記呢部Milestone3自然成為獨市奇葩，專向愛實用嘅專業玩家埋手。<br><br>記者：韓繼聰<br>攝影：伍慶泉<br>Model：Elise@InterplayWorkshop</p><p>五行鍵盤　極速打字</p><p>喺眾多品牌都標榜自己啲機又輕又薄的趨勢下，摩記一於少理，推出沿用前兩代側滑QWERTY全鍵盤設計的Milestone3。稍有不同的就是從正路的四排按鍵，新增了1至0的第五排數字鍵。唔試唔知，原來唔使按「ALT」嚟打數字，的確方便順手好多。加埋預載嘅《Quickoffice》同其他商務管理功能，對商務用家來說實用性就更大，真正小改變，大改善！咪以為有實體鍵盤就一定係大牛龜，機身只厚12.9mm，拍埋iPhone4都只係厚啲啲。機身重184g當然唔可以話輕，但用落質感其實唔錯，長時間用都唔會太累。雖然Size冇得同其他機鬥，但以佢嘅實用性嚟睇，咁嘅身形其實好OK！</p><p>雙核Android加UI　又靚又快</p><p>除咗鍵盤，Milestone3嘅規格全都屬於頂級，1GHz雙核處理器無論打機、播片、上網睇Flash等等都有相當好的表現，應付Multi-Tasking亦毫無難度。除咗預設的Android2.3，Milestone3亦設獨有的UI新介面，可以創造立體視覺效果之餘亦能表現漸層質感，令專業味濃的機身加點有趣美觀的設計。4吋qHD螢幕色彩銳利、亮度亦足夠，睇片夠晒清。前後均附設鏡頭，主鏡頭有800萬像素，不算太高，但能拍攝1080p高清影片，實測拍片效果比拍照效果更好。再加埋內置16GB容量，咁嘅規格，仲要四千蚊有找，算係幾抵玩嘅。</p><p>Milestone3</p><p>處理器：1GHz雙核心<br>系統：Android2.3<br>屏幕：4吋qHD（960×540）<br>鏡頭：800萬像（支援1080p拍片）<br>容量：內置16GB（支援32GBmicroSD）<br>體積：64.1×123.3×12.9mm<br>重量：184g<br>查詢：MOTOROLA（25063888）</p></body></html>