<html><header><meta charset="utf-8"><title>ChokChokChok　斯文變大鱷</title></header><body><h1>ChokChokChok　斯文變大鱷</h1><p>自從睇完三色台個Chok樣節目，發現原來人真係可以Chok到男女不分，雌雄難辨。咁車又有無得Chok呢？在車界用唔上Chok呢個字，但改車絕對可以改到外貌同原車差天共地，完全係兩個風格，大家又認唔認到呢部係M-BenzCL500呢？<br><br>記者：蕭漢祥<br>攝影：黃子偉、伍慶泉<br>Model：Envy</p><p>改裝後原價賣</p><p>香港改車迷有好多，但往往都係加大包圍、改吓死氣喉，令部車由小惡人變大惡人，仲要通街都一模一樣無性格。進階版的車迷又會係點？做生意的Jacky嗜好改車，多年來經他手改裝的車超過40部，他最新完成的玩具是2007年款式的M-BenzCL500！<br>眾所周知這部車原貌非常溫馴敦厚，但點都無諗過改到野性爆發，Jacky正是喜歡它塑造力高，將斯文外表作180度轉變。不過他並非一般改車迷，經過他手的每部車都要有以下兩大原則，「第一，我改的車要有好大改動空間，越斯文或越阿叔Feel的車就越想改；第二，我改的車要係全港唯一，即坊間越多零件或相類似的改裝方法，我都無興趣。」不過Jacky亦有個習慣，改完的車好快會攞去賣，且係原價賣出，改咗嘅嘢完全無加錢，平均10個月就換一部車，再玩改頭換面，真有情趣！</p><p>BlackBison浮誇包圍</p><p>這部於去年年尾購買的CL500，花了超過四個月的時間Chok個新look，工程仲相當浩大，「今次的CL500主要以BlackBison的大包圍作為設計中心，但車身顏色則保留白色為主色，令配件與車身造成強烈對比感。」他說首先在車頭兩側沙板改成鯊魚鰓設計，加上頭唇、裙腳、尾翼、車頂，加加埋埋就花了16萬。外殼上差不多只有頭蓋及尾箱蓋沒有改動。同時，在原先銀色的部件電鍍上黑色，包括車頭風口、鯊魚鰓、窗邊、尾喉，以及頭尾燈換上暗啞黑燈蓋，營造神秘效果。</p><p>黑軨薄胎Load低</p><p>車輪方面，車主改用HRE的22吋黑軨，配合295/25的Continental超薄輪胎，更換4支電子避震，將車身進一步調低。同時，在制動系統換上一對Brembo6pot405mm卡鉗，尾制動使用4pot328mm，提高煞車效能，齋係呢部份的視覺效果已經攞滿分。再配合原有的5.4公升、輸出388匹馬力、跟S-Class同樣的心臟。若在公路飛馳，又有誰會聯想到它原本是一部斯文的CL500！</p><p>改裝清單</p><p>．BlackBison大包圍、霧燈　$160,000<br>．暗啞黑頭燈、電鍍黑配件　$15,000<br>．電子避震　$20,000<br>．HRE22吋胎軨連輪胎　$130,000<br>．Brembo6pot405mm4pot328mm制動系統　$80,000<br>．軚盤　$15,000<br><br>總費用：約$420,000</p><p>M-BenzCL500</p><p>引擎：5,462ccV8<br>馬力：388ps/6,000rpm　<br>扭力：54.0kgm/2,800-4,800rpm<br>傳動：7前速自動波7G-Tronic</p></body></html>