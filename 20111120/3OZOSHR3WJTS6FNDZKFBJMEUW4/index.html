<html><header><meta charset="utf-8"><title>周日趣BLOGBLOG：那些年，彤叔搵我笨的日子 - 股榮</title></header><body><h1>周日趣BLOGBLOG：<br>那些年，彤叔搵我笨的日子 - 股榮</h1><p>近期財經大事，除了歐債危機外，就數本地億萬富豪鄭裕彤旗下周大福珠寶即將上市。身邊朋友已經急不及待，聲言要入飛捧場，循例問吓筆者意見。坊間傳言，有女星曾向彤叔問冧巴，彤叔笑言，「不要買我嗰啲」。是否屬實不得而知，但翻查彤叔系內上市公司表現，的確係「唔買好過買」，以下是彤叔搵笨日記。<br>絕無懷疑，彤叔身家可能多過超人，兩者眼光之準、膽識之大，皆創造成功傳奇，建立富豪王國。眾所周知，彤叔最值錢資產，不是新世界發展（017），而是透過旗下家族公司控制的周大福控股，旗下資產包括周大福珠寶等，一直未有上市，但年年賺大錢。與其說彤叔肯割愛，倒不如講趁估值高套現骨水，再投資其他地方更實際。<br>70年代初股市起飛，魚翅撈飯比比皆是，72年恒生指數爆升147%，三大華資地產商：長實（001）、新地（016）及新世界齊齊以高溢價上市，反應爆燈。說上市時機準，是因為73年爆發股災，73年及74年恒指分別瀉48%及60%，彤叔幸運地避過股災後地產危機。</p><p>長揸新系股票　欲哭無淚</p><p>72年新世界招股價2元，上市首日股價飆升接近五成，但接近40年後的今日，不計除權除息等因素，股價僅升2.5倍，同期長實及新地，分別升29倍及18倍。72年2蚊雞有幾多，前日有一個美孚新邨1750呎全海景樓王單位，以1228萬元成交，單位業主72年以不足14萬元買入，單位39年升值近90倍。一開波捧彤叔場，長揸到尾，現時欲哭無淚。<br>新世界跑輸幾條街並非單一個案，無論是系內分拆出來的股份，抑或包裝後上市都令人沮喪。新世界基建（後改稱新世界信息，編號301）95年以12.75元上市，06年以0.75元私有化，由頭揸到尾埋單輸94%。99年上市的新世界中國（917），賬面亦要蝕超過八成。其餘由周大福名義買入曝光的股份，亦有頭威冇尾勢，蒙古能源（276）已經令萬千散戶變「蒙能」。<br>一直以來，新世界資產豐厚、但股價折讓大、走勢長期落後，每次覺得抵買，都忍唔住再信多次彤叔，但買一次，失望一次，仲要短短8年內抽水配股供股共6次。周大福珠寶以超過30倍PE上市，估值貴唔貴對我已經無關痛癢，關鍵是我不會再落叠。曾經作為彤叔的捧場客，筆者借用電影《那些年》的歌詞，「好想告訴你，告訴你我沒有忘記」。彤叔，我係唔會再受坤的！<br>股榮</p></body></html>