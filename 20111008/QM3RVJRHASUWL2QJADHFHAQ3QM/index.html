<html><header><meta charset="utf-8"><title>有話兒：吳啟華捧紅老婆食軟飯</title></header><body><h1>有話兒：吳啟華捧紅老婆食軟飯</h1><p>吳啟華98年憑《妙手仁心》飾演腦科醫生程至美成功塑造好男人形象，可惜03年在北京拖女夜遊，五年形象一朝喪，負面新聞一大籮。事隔幾年吳啟華娶了年輕21年的長春女星，還添了個寶貝女，但他仍未滿足，最希望太太復出拍戲迅速走紅，從此「打跛腳唔使憂」，自己繼續夜夜笙歌。　撰文：魯萍</p><p>吳啟華最近同太太石洋子回港宣傳他們的定情劇《上海灘之俠醫傳奇》，此劇04年在內地播出時名為《俠醫傳奇》，現年47歲的啟華拖着比他更瘦削的太太，從外表看不出原來他倆年齡相距21年。</p><p>高調求婚娶嫩妻</p><p>石洋子在英皇演藝訓練班畢業，當年初出茅廬的她僅演一個小角色，但快速地跟男主角啟華撻着，一劇定情，拍拖兩年多，在電視節目《舞林大會》中吳啟華當眾跪地求婚，還以為是增加收視的賣點，原來卻是「嚟真的」，婚後翌年還生下一名女兒，取名熙兒。<br>轉眼間熙兒已經3歲多，啟華夫婦暫無意再追多名家庭成員，啟華說：「唔使急，佢仲好後生，男人冇所謂，生唔係問題，係冇人湊呀！請工人湊又唔放心。佢呀（指着太太）又話要出返嚟拍戲，咁多年冇做嘢又係好悶嘅。」<br>提到太太拍戲，啟華一臉愁煩，是否擔心太太要跟男對手拍親熱戲？他笑說：「冇所謂，冇限制，為藝術犧牲都得，點可能冇親熱戲，做得演員就預咗，想拍咪拍囉！最好拍紅咗，到時我打跛腳唔使憂，有老婆養。」<br>其實女兒出世後，帶到長春由岳母照顧，夫婦二人卻留在北京定居。奇怪的是，石洋子和啟華一起後，多年沒工作，過着少奶奶生活，但女兒卻要帶回長春老家，啟華解釋：「咁個女唔跟佢（石）跟外母，一起身就要見到我外母，見唔到就喊，我都算OK，返到去我湊佢都跟我。」本來他有想過安排女兒在北京上學，師資各樣都較好，再請工人照顧，外母最多留大半年幫手，但在長春有親戚大家庭，成長會好好多，考慮學校和家人兩方面，最後還是把女兒留在長春。</p><p>打程至美落地獄</p><p>情史一大籮的啟華，命中注定要圍住女人轉，妻女外還多了個外母，難得他開懷大笑說：「所有男人都係咁㗎啦！掛住個女，掛住太太。」<br>以為石洋子愛老公更多，所以甘願放下女兒，陪在他身邊，實情兩夫婦卻不是常待在一起，啟華說：「有時一個月都見唔到一次，我有個幾兩個月冇返到北京，上次都係留到幾日，佢喺邊度都好，我冇可能一定喺度，工作要周圍去。」<br>猶記得當年啟華在《妙手仁心》系列扮演程至美醫生，為他塑造出近乎完美的好男人形象，但03年在北京拖女夜遊，一夜間將程至美打落十八層地獄，及後和金巧巧一段情等等負面新聞，淹沒了啟華的一切，好形象頓變泡沫，所以聽得最多是師奶投訴說：「係男人都鍾意去滾㗎啦！」<br>事過境遷，吳啟華與石洋子婚後的確再沒有被發現夜遊媾女，但老公離開一頭半個月，胡思亂想總有吧！但石洋子仍堅持說：「一點也不擔心。」啟華亦不諱言晚上應酬依然繼續，他說：「夜晚好多應酬都會去。」就算啟華不再花弗，難免偶爾遇上一個半個操半鹹淡廣東話女人撲埋身說：「啟華，你好靚仔呀！」啟華得戚說：「女仔走埋嚟影合照，日日都有喎！有乜嘢辦法？大家講信任，要唔信，日日喺身邊都可以唔信，自尋煩惱冇用㗎！」</p><p>夫婦之間冇秘密</p><p>夫妻相處之道在乎信任，啟華覺得夫婦間不應存在秘密，所以他過往的歷史情史，太太都知道，啟華說：「一個女人嫁畀你之前，唔去睇吓你做過乜就嫁你咩！但我冇乜秘密。」</p><p>未央生一世不滅</p><p>要說吳啟華的演藝事業，不可不提他演過兩個深入民心的經典角色，除程至美醫生外，未央生也是焦點。91年啟華拍下三級片《玉蒲團之偷情寶鑑》，雖然電影寫下三級片的輝煌一頁，但對啟華來說，始終是不堪提的遺憾，問啟華會否嚴禁妻女觀看以保住好丈夫好爸爸形象？啟華嘆口氣說：「做過呢一世都會跟住你，太太點會唔知我拍過《玉蒲團》，當年佢得嗰幾歲，邊有得睇，佢想睇咪睇囉！唔會阻止，人有自由，就算個女第時過咗18歲，一樣可以睇，到時我都骨頭打鼓。」談起這個話題時，石洋子表示沒看過也沒打算看，不過，她一直斜眼望着老公陰陰嘴笑，似乎已把這事當作一則笑話。</p><p>轟無綫太孤寒</p><p>提起這部三級片，啟華仍然咬牙切齒，滔滔不絕地說：「嗰段時間真係唔想再拍戲，後悔到不得了，一時衝動接咗，即刻已經唔想拍，但如果唔拍俾人告我要賠二千萬，個角色我係做到，奸角我都可以演到好乞人憎，但要演一個好男人，要觀眾鍾意你好難，做到就唔想整花自己個底。」<br>所以現今投資有道不靠拍劇搵錢，為保形象自然會揀角色拍，啟華開出三不規條，不返無綫拍劇、不接奸角、不演古裝，啟華坦言：「TVB太孤寒，我好現實，出面市場咁大，好多機會搵到錢，角色同錢少一樣我都唔拍。」
</p><p>靠人氣做生意</p><p>其實啟華將整個生活重心北移後，曾表示有意成立製作公司拍電視劇，計劃找老拍檔鄧特希寫劇本，一副雄心壯志模樣，但事隔一年，已轉口風，他嘆氣地說：「哎！搞個劇本都搞到我頭都大埋，唔搞啦！太煩。其實搞製作公司係賺唔到多錢，做呢行咁耐，想搞部好好睇戲出嚟，叫人寫劇本，錢就畀咗，又唔交功課。」<br>當製作公司老闆觸礁，轉移向房地產埋手，啟華說：「同其他朋友做投資房地產仲易搵錢，簡單易過拍戲，我本身唔識，朋友肯帶住，喺大陸做嘢靠關係，有好多人願意同我哋一齊玩，貪我哋係名人，易做成一單生意，有啲似公關咁。」</p></body></html>