<html><header><meta charset="utf-8"><title>LEGO人《魔盜王》　撈四集大亂鬥</title></header><body><h1>LEGO人《魔盜王》　撈四集大亂鬥</h1><p>仲有唔夠兩個禮拜，JohnnyDepp主演嘅《魔盜王4》就正式公映！你餓咗好耐咩？不如睇Trailer止住渴先，或者玩吓今日出街隻遊戲版。佢最正係全部變晒做LEGO公仔，頭大腳短，而遊戲故事更集齊前三集嘅劇情，出場角色超過70人，話唔定玩玩吓會俾你遇上發哥。<br><br>記者：陳國輝</p><p>70位角色出場</p><p>好老實，小記唔係老Depp粉絲，對《魔盜王》呢套戲嘅評價更不敢恭維，但講到今次移植落XB360、Wii同埋PC，就真係要試吓！<br>到底變成LEGO公仔會點呢？以往玩開ActionGame，唔係斷手斷腳，就玩勁噴血，鬼咁暴力；化身LEGO人之後，就算你俾敵人打中，最多散晒，砌番好咪再嚟過囉！其實同類型LEGO遊戲，前作亦有《星球大戰》、《哈利波特》、《奪寶奇兵》以及《蝙蝠俠》。至於《魔盜王》則結合四集約70幾名角色，例如JackSparrow船長、索女ElizabethSwann以及反派HectorBarbossa。而香港人最熟識嘅張保仔（發哥飾演），究竟會幾時出現？大家買番去玩就知喇！</p><p>二人合作參戰</p><p>另一賣點就係，若然睇過前三集，你會發現好多幕經典場面會重現眼前！數到較早期，應該係阿Jack撐船離開，以及WilllTurner需要搵佢幫手嗰幕；另外，喺第二集佢同鬼船長比劍一幕，亦夠晒精采；再加埋LEGO公仔嘅生鬼表情，感覺跟入戲院睇電影，完全係兩回事。<br>呢隻Game除咗支援單打，亦可以二人合作甚至乎最多四人連線參戰！講到底，《LEGOPiratesoftheCaribbean》係一款動作加解謎遊戲，如果想輕鬆爆晒20關，你除咗要不斷集齊電影內嘅人物，透過佢擁有嘅特別技能幫助之外，在雙人模式時，更要借助二人之力，迅速搵出寶藏，解開謎團。</p><p>電影重温</p><p>Profile</p><p>名稱：LEGOPiratesoftheCaribbean<br>平台：Xbox360、Wii、PC<br>發行公司：Disney<br>遊戲類型：動作<br>遊戲人數：2至4人<br>發行日期：5月10日
</p></body></html>