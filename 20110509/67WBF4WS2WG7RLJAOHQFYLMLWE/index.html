<html><header><meta charset="utf-8"><title>蔡一傑熱炒　賓利浪不虛名</title></header><body><h1>蔡一傑熱炒　賓利浪不虛名</h1><p>藝人涉醉駕被捕並唔係新鮮事，不過今次主角蔡一傑卻意外地炒出另一新鮮話題，皆因他所炒的是近年富豪新貴BENTLEY。無心插柳炒熱賓利車，立即借來馬力更強嘅ContinentalFlyingSpurSpeed煽火，更找來金國主席戴天為分析呢股浪潮。<br><br>記者：許維雅<br>攝影：梁細權</p><p>FlyingSpur起飛只需4.8秒</p><p>新聞一出，大家感到出奇嘅並唔係佢飲咗酒揸車，大部份人嘅第一個反應：「蔡一傑揸BENTLEY？」成為明星及新一代富豪嘅新寵兒，加上廠方一直為確保品質控制生產量，令訂購賓利往往都要大排長龍，變相使即買即有嘅水貨有更大生存空間。好似賣出唔少水貨賓利嘅金國汽車，剛剛又有一部新車到港，仲係屬第二大馬力嘅SPEED版。<br>馬力達至610匹嘅ContinentalFlyingSpurSpeed，配置W12雙Turbo引擎，轉數低至千七就可以全數釋出750Nm扭力，即使車重高達2,940公斤，起步動力一樣澎湃，0-100km/h只需要4.8秒，加上有四驅及懸掛升降等系統配合，操控性能毋庸置疑。<br>至於賓利另一受熱捧嘅原因，就係經典外形及豪華餡料，巨型金屬網面鬼面罩、四圓頭燈等都係賓利經典標記，充滿豪宅氣派內櫳有按摩椅、電視及四區恒溫冷氣，務求令前後座都帶來極致享受。</p><p>賓利好比Chanel</p><p>坊間繼續議論車價幾貴？維修幾錢？向香港代理求答案不遂，惟有找來賣車超過30年嘅金國汽車主席戴天為拆解大熱原因，「賓利正處方興未艾嘅時期，近10年逐漸改變品牌形象，令新一代富豪覺得揸賓利比起其他豪房品牌無咁俗套，係社會上年輕一代嘅品味象徵。買車潮流其實受感覺影響，就好似女人手袋，以前個個買LV嫌Chanel老餅，近年去買貴一級嘅Chanel，一來搵到錢想升級；二來Chanel年輕化，情形同賓利一樣。」</p><p>傑驅醫番嘥藥費</p><p>坊間對傑仔愛驅的維修費都有好多猜測，自設維修中心嘅金國汽車都會幫賓利客從英國訂購零件做維修服務，Vincent睇完出事賓利相片，都話將佢TotalLoss好過，「賓利配件較貴，一件約A4Size大嘅配件都要成萬蚊，傑驅仲要換泵把，加埋爆咗氣袋，一個要5至6萬，且一整就要氣袋、安全帶及電腦三樣一齊換，計埋頭尾擔及沙板等，初步估計維修費約70至80萬，還未肯定車頭底盤有無事，一幅過嘅車尾設計要換好多嘢，所以真係TotalLoss好過整，因04年二手ContinentalGT賣130萬左右，買過架仲好!」</p><p>近代操控大躍進</p><p>話賓利車集豪華與狠辣於一身，究竟有幾劈得？陸淦話以房車嚟計都算勁：「因為佢有咁上下馬力，以賓利咁重嘅車身，操控算唔錯，近代新款較歷代型號有好大改進。不過買得賓利嘅車主都好少會揸嚟劈，近年流行只因形象無咁笨有型咗，加上近年水貨多令競爭激烈，售價相對下調。」
</p><p>名人明星捧場客</p><p>ContinentalFlyingSpurSpeed</p><p>引擎：5,998ccW12Twin-Turbocharged<br>馬力：610PS/6,000rpm<br>扭力：750Nm/1,700-5,600rpm<br>傳動：六前速自動波四驅<br>售價：$3,780,000<br>查詢：29222933（金國汽車）</p></body></html>