<html><header><meta charset="utf-8"><title>AMG前身6.5秒爆100km/h　阿飛正傳</title></header><body><h1>AMG前身6.5秒爆100km/h　阿飛正傳</h1><p>哥哥忌辰加上鄧光榮離世，近排不期然再炒起《阿飛》熱。望住六十年代Benz300SEL，外表修長貴氣，流露BlueBlood特質；內藏嚇人6.3公升V8引擎，以今日標準睇仍屬無腳嘅雀仔。挨着軟熟座椅、懶洋洋斜望桃木錶板上嘅時計，我，會記住呢一分鐘。<br><br>記者：徐影龍<br>攝影：梁細權<br>Model：Hazel@GMEModels</p><p>原廠零件保留味道</p><p>Benz經典古董車多不勝數，但今日呢架全港唯一，又的確充滿賣點。六十年代尾出世嘅300SEL，就係當年Benz嘅SClass轎車，龐大車身接近5米長軀體，配上直立式頭燈、鬼面罩，以及圓渾高雅嘅車頭設計，流露出經典貴族氣質，運嚟香港前已作全面大翻新，全部用上極罕原廠零件，嚟到2011年睇，仍一點也不嫌它老套。<br>在外欣賞，只屬視覺享受，走入車廂，仲多咗一重嗅覺享受，由大面積真桃木飾板，到兩排特大梳化式真皮座椅，將氣氛扯回六十年代。當年座椅還未如此複雜，一味軟熟舒服，坐上去令人不自覺伸伸懶腰，挨住頭枕，逃避一下生活上嘅壓力。又大又幼嘅軚環，固然係Benz嘅經典靈魂，錶板中間嘅Beaker立體聲卡式收音機，真係有錢都未必買得番，指針式選台，令我回憶起童年時百厭亂扭收音機嘅時光，車未啟動，梅姐歌聲自動喺腦內響起：「如今，自覺真的太累、唯願笑着的醉……」。
</p><p>老爺阿飛極速221km/h</p><p>覺得300SEL有阿飛影子，唔止高傲貴氣嘅特質，還有火爆野孩子嘅性格。六十年代，AMG還未出世，而300SEL最驚為天人嘅係當年工程ErichWaxenberger大膽向Benz游說，話要將總統都坐嘅平治600引擎（M100系列），塞入車身相對較細嘅300SEL。呢副6.3公升V8偈，馬力有成250匹，唔靠「金手指」Turbo增壓，0-100km/h亦僅需6.3秒，可以想像呢堆規格數字喺當年，真係嚇親唔少人。喺1968年嘅日內瓦車展現身，一鳴驚人，Benz跑魅力正係由此燃點起嚟。43年前，300SEL已配有4速自動波箱、風油軚、四門電窗同中央門鎖等，絕對屬一等一頂級豪華設備，加上到今天仍然少見嘅氣墊式避震，你會明白Benz造車科技，比別人走得有幾前。</p><p>未消失的下集</p><p>《阿飛正傳》蝕咗大哥千幾萬，搞到下集胎死腹中。300SEL就唔同，SClass高性能豪轎，至今仍不停推陳出新。拍攝中巧遇新鮮熱辣S65，連行貨都未有，兩代同堂別具意義，有機會再為大家作介紹。</p><p>M.Benz300SEL6.3</p><p>引擎：6,300ccV8<br>馬力：250PS<br>傳動：4速自動波箱<br>0-100km/h：6.3秒<br>極速：221km/h<br>收藏價：$680,000<br>查詢：61886677（CarCity）</p></body></html>