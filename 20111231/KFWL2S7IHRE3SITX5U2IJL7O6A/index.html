<html><header><meta charset="utf-8"><title>隔牆有耳：2012狂想曲 - 李八方</title></header><body><h1>隔牆有耳：2012狂想曲 - 李八方</h1><p>Jan：周一嶽奪最受歡迎男歌手</p><p>「今年嘅亞太區最受歡迎男歌手係……只要佢一息尚存，大家都忘不了佢嘅周一嶽局長！」過去一年杏林界掀起一片唱歌熱。李家仁醫生憑《小明上廣州》一曲走天涯，風頭一時無兩。到咗中秋，怪醫梁家騮小登科，變身「沙田張學友」大唱《你的名字我的姓氏》冧嬌妻。<br>嶽少喺年底發功，先憑住獨特嘅粵曲加歌劇唱腔演譯一曲《忘不了你》，YouTube點擊率近20萬，砌低無綫契仔林峯。之後慈善騷、商場騷接過不停，佢越唱越紅，終於攞獎。嶽少發現佢唱歌原來受歡迎過做官，喺2012年向煲呔劈炮，仲向城城拜師學藝走勁歌熱舞路線，準備進軍韓國同阿Rain片過。</p><p>Feb：陳淑莊閃電結婚</p><p>政壇失意，情場得意；女人四十，特別吸引。踏入2012年，剛失意區議會選舉嘅Tanya陳淑莊重新上路，而且好快就告別剩女生涯，識咗個如意郎君，仲喺2月14日情人節閃電結婚，令唔少宅男同麻甩佬心碎。八方大膽預測，Tanya嘅真命天子會係建制派中人。靚唔靚仔？唔……總之就屬於有才華嗰隻啦。愛情魔力大，結咗婚之後，Tanya成功感召到老公加入泛民陣營，一齊努力爭取普選！
</p><p>Mar：何俊仁爆冷做特首</p><p>真命天子往往另有其人。當全世界預計特首寶座係豬狼之爭時，外形勁似IQ博士宇宙大王嘅民主黨主席何俊仁冷手執個熱煎堆，以601票過半數姿態跑出，力壓只有300及299票嘅唐豬同狼振英，毋須第二輪投票就當選新一屆特首。何俊仁宣佈勝出時仲當眾表演鐵頭功，誓要撞爆小圈子選舉。<br>仁哥上任後起用民協馮檢基做政務司司長，李卓人做財政司司長，梁家傑做律政司司長。泛民三司齊齊為未來Boss歡呼，宣誓打好呢份工。大熱倒灶，唐唐決意轉戰資訊科技界，開創惡搞短片嘅家族事業；CY加入《星島日報》做記者「贖罪」，大聲追問老闆煙仔何等名人，睇吓佢哋會唔會尷尬難堪。</p><p>Apr：劉曉波復活節獲釋</p><p>中共十八大換屆前夕，阿爺忽然良心發現，釋放《零八憲章》起草人、諾貝爾和平獎得主劉曉波。<br>「儲君」習近平接受新華社訪問時，承認中共判劉曉波「莫須有」罪名，坦言事件令佢痛心疾首。<br>習近平喺正式接班之前，決意特赦，令到原定要到2020年重見天日嘅劉曉波早日重生，一如耶穌受難後復活。<br>劉曉波獲釋後感謝太太劉霞支持，更加以視像錄影，越洋多謝一直為佢奔波嘅香港政界中人，特別係搞過N次聲援茉莉花遊行嘅社民連。<br>其他維權人士包括律師高智晟等都即時出獄，同劉曉波一齊被中央委任為全國政治委員，提案要求平反六四、結束一黨專政。</p><p>May：打工仔人人有樓收</p><p>打工仔辛辛苦苦捱餐死，無非都係要餵飽班地產霸權，等自己可以用成世人積蓄買到個安樂窩。好彩3月何俊仁做咗特首，工黨李卓人做財爺。阿人負責睇數，出手仲豪過電影《金雞2》裏面嗰位特首劉德華。阿人話過「天下為工」，參考咗當年民建聯話過要拎棟居屋出嚟抽獎嘅建議，於是喺五一勞動節當日宣佈開倉派米，動用儲備入市買樓送畀市民，打工仔人人有樓收，唔使捱死一世去供樓。阿人另一德政，就係宣佈重建深水埗，仲要原區安置基層居民，等佢哋可以繼續住喺市區，保留社區網絡之餘又易啲搵工，個個安居樂業。</p><p>Jun：狼振英維園悼六四</p><p>「但有一個夢，不會死，記着吧……」六四23周年，燭光由維園延伸開去，超過200萬人逼爆全港島，馬路全面封路，市民席地而坐高唱《自由花》。人群中竟然湧現一張「生面口」，喊得淒厲，似在懺悔。望真啲，原來係狼振英。吓，乜佢唔係唔清楚六四歷史嘅咩？點解又會嚟要求平反？<br>CCTVB請咗事旦男做燭光集會特約記者，舉牌問對方何以忽然熱血？含住淚嘅狼振英話佢終於諗起六四亡魂，喺鏡頭前振臂高呼「強烈譴責北京當局濫殺市民冷血暴行，沉痛哀悼為民主進步的中國而犧牲的愛國同胞」。事旦男另眼相看，改捧狼振英取代花哥做CCTVB新聞總監。</p><p>Jul：老江訪港搵王征握手</p><p>回歸15周年慶典，死去活來嘅江澤民蒞臨香港，表面係參與慶典，實則去書展搶購模寫真。賭王都要坐輪椅，老江竟然連枴杖都唔使揸，生龍活虎。佢為特首何俊仁監誓時特別贈言：「Toosimple！Sometimesnaive！」中氣較2000年喺人民大會堂發惡鬧寶華姐時有過之而無不及。<br>次次訪港都搵李超人陪食早餐嘅老江，今年有新伴登場。邊個可以取代李超人咁巴閉？當然係令老江人氣急升嘅亞視老闆王征啦！老江親切咁握住王征隻手，用半鹹淡廣東話高呼：「亞視嘅新聞，係得嘅！」王征呢鋪鹹魚翻生。</p><p>Aug：老廉查種票　有人金翅仆街鳥</p><p>過多一個月就係立法會選舉，今屆選舉全港市民都毋忘偉大嘅民主黨喺2010年為我哋成功爭取咗一人兩票，新增嘅五個地區直選議席，同埋五個區議會功能組別議席，成為各大黨兵家必爭之地。點知建制派種票種慣手勢，老廉今次為打大老虎，派出卧底神探潛伏於建制派陣營，成功掌握到佢哋種票嘅犯罪證據。<br>喺選舉前夕，佢哋採取代號「金翅仆街鳥」嘅拘捕行動，打殘建制派多個選票種植場，將多名建制派揸Fit人帶走調查。建制派出嚟反駁話，佢哋做嘅事又唔係大奸大惡啫，係做錯事但係冇做壞事囉，點解要咁樣針對佢哋呢？</p><p>Sep：民主黨壟斷功能組別</p><p>立法會選舉啱啱結束，今次泛民表現真係勁，先唔好理地區議席成績係點，最重要係佢哋竟然喺功能組別大勝！除咗傳統嘅教育、法律、社福同資訊科技呢幾個界別外，連會計、工程呢啲界別都贏埋，最神奇莫過於連飲食、紡織、旅遊甚至漁農界同鄉議局，都爆冷勝出。<br>連任失敗嘅自由黨張宇人喺台下大叫：「泛民可恥、泛民種票！我要投訴、誓不低頭！」八方立即問佢為乜咁勞氣？佢話有日見到李卓人喺屯門開檔賣魚蛋碗仔翅、李華明走去鯉魚門開海鮮酒家，最離譜係公民黨開連鎖法式快餐店，半年開成幾百間，咁樣唔係種票又係乜呀？</p><p>Oct：《天與地》擸艾美獎</p><p>香港班師奶唔識貨，好彩有老外捧場。美國佬早前買咗《天與地》劇集喺美國播出，大收旺場，特別係用食人嚟影射六四，睇到班鬼佬津津有味，擸埋艾美獎最佳劇情片、最佳導演、編劇同男女主角等大獎，為港爭光！<br>偉大祖國外交部唔係咁睇噃，發言人話艾美獎係表揚優秀電視製作，《天與地》已經俾國家廣電總局禁播，套劇惡毒攻擊八九年春夏之交那場風波，以企圖推翻中央政府作結，完全違背艾美獎嘅宗旨，簡直係褻瀆艾美獎。外國佬最終冇俾歪理蒙騙，諗住買埋版權拍《天與地》續集，男主角不二之選係王丹搭吾爾開希。</p><p>Nov：iCloud可同喬布斯溝通</p><p>別了喬布斯一年零一個月，蘋果電腦重新振作，新產品iPhone5同iPad3終於面世。iCould功能進一步提升，用家可以利用iCould，直接同天堂上嘅喬布斯溝通。蘋果電腦仲良心發現，今年妥善處理血汗代工廠嘅問題，提升工人待遇，做番間良心企業。點解新iPhone要喺年底先推出？咁蘋果電腦預咗係遲㗎啦，粉絲唔係唔等得嘛？聖誕前夕有新貨到，咪算對你好囉！</p><p>Dec：李氏力場頂住末日</p><p>根據瑪雅人預言，今年12月21日係世界末日。好多市民冇供樓幾個月，仲欠落一身卡數，大家都諗住喺呢日，無殼無卡一身輕。點知一齊等呀等，等到過埋凌晨12點，大家仲眼光光望月光，一切冇變喎。就喺大家好down嘅時候，聖誕老人竟然出現，唔通佢嚟送上末日願望？再睇真啲，原來係李超人扮㗎！<br>八方問佢：超人呀超人，點解世界末日仲未到？佢好溫柔咁同世人講：「嗱嗱嗱，世界末日同八號風球一樣，只要有李氏力場一日，都係唔會出現㗎！早啲瞓，準時返工，記得供樓，你層發水樓仲要供30年㗎！」香港人2013年繼續頂硬上。<br><br>mailto:pf_lee@appledaily.com</p></body></html>