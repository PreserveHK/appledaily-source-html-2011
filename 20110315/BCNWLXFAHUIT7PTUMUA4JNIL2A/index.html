<html><header><meta charset="utf-8"><title>中環在線：永義沽平保　時間啱啱好 - 李華華</title></header><body><h1>中環在線：永義沽平保　時間啱啱好 - 李華華</h1><p>噚日港股出現恐慌性拋售就預咗o架喇，但係其實喺日本地震當日（上個星期五），都有唔少投資者「快人一步」沽咗貨，當中就有早排憧憬俾印度裁縫私有化嘅永義實業（616）！公司噚日出通告，話喺上星期五沽出15萬股平保（2318），「骨」咗1222萬蚊，預期將確認收益大約3.5萬蚊，會用作一般營運用途。<br>不過，彤叔前日先至好爆咁掟咗194億入股平保，喺大孖沙大手入股之前沽貨，永義嘅投資眼光睇嚟好打有限；之不過咁，平保噚日復牌下瀉超過6%，跌到76.7元，再粗略計計永義上星期沽貨價大概係81.5元左右，咁華華又覺得永義幾有先見之明噃，話唔定，永義喺低位又買返平保，咁咪可以賺足兩轉囉！</p></body></html>