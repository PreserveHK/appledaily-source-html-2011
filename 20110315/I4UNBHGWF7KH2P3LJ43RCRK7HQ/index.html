<html><header><meta charset="utf-8"><title>先達實測快一倍　iPad2炒Double</title></header><body><h1>先達實測快一倍　iPad2炒Double</h1><p>事先張揚嘅iPad2，喺美國已正式開售！一如預期，水貨星期日抵港，香港行貨依然杳無音訊，唔想等惟有捱水貨！現場觀察，最多人感興趣係白色16GBWi-Fi版，開價$7,800，64GB3G版更炒到上$10,360，最高炒價升了上一倍！<br><br>記者：許福合<br>攝影：梁細權<br>Model：Isabella@PureModels</p><p>報價區！白機搶手</p><p>先達舖表示iPad2出貨情況唔錯！暫見白色16GBWi-Fi版最多人感興趣；謝利記表示，售價暫時以白色機為基準，而黑色機就會按價再減$600，感覺更抵買！<br>由於美國AppleStore賣機時，採用一人限買兩部策略，令貨源份外緊張，據稱機價有望短期內再攀升；起碼要等3月25日後，歐洲等第二地區加入開售，售價先有下調空間。</p><p>3G版無Lock機</p><p>除咗售價，最多人關心係3G版上網問題！今次iPad2有3G及CDMA兩個版本，前者要插入microSIM，後者香港直情用唔到！香港賣街水貨，基本上都係3G版，所以唔使擔心；現時好多網站指出，AT&amp;T嘅3G版屬Unlocked機，插香港SIM使用應無問題。另有部份iPad2買家，投訴新機屏幕有黃斑及漏光問題，筆者試玩嘅白機就無此情況，而蘋果方面亦未有相關說法，不過大家出機時，最好試真啲！</p><p>雙核快一倍</p><p>新機賣點係薄咗、輕咗！新機上手，iPad2明顯Slim咗，好似拎住本書仔一樣。另外，開Apps時感覺亦快咗好多，基本完全唔覺有Loading，一篤即進入軟件，可見新A5雙核心處理器之強勢。網上人以《Geekbench》作效能測試，iPad2/721分，舊iPad/442分，快近一倍！更不要提iPhone4的375分了。</p><p>iPad2實試報告</p><p>編輯部：出機建議</p><p>細GB數二手價硬！大GB數難放又唔值租，買機先諗退路！可能係白版16GBWi-Fi率先跑出原因。如果係真用家，可以話你知舊iPad經驗，歌、片、Apps、系統，等閒佔去硬碟10GB-20GB，如果想用iPad2拍片、剪片，32GB版是起碼，64GB係高用量User。現時的智能手機，大多做到Wi-FiSharing，唔使出多張卡、供多份月費，買Wi-Fi版又何樂而不為？</p><p>Profile</p><p>系統：iOS4.3<br>網絡：Wi-Fi/Wi-Fi+3G<br>處理器：1GHz雙核心A5<br>儲存：16/32/64GB<br>屏幕：9.7吋（1,024×768）<br>功能：藍芽2.1、720pHD+VGA鏡頭、10小時電量<br>體積：241.2×185.7×8.8mm<br>重量：601g（Wi-Fi）/613g（3G）<br>查詢：謝利記（35016618）</p></body></html>