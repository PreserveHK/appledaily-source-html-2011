<html><header><meta charset="utf-8"><title>大橋難產 - 左丁山</title></header><body><h1>大橋難產 - 左丁山</h1><p>復活節假期留港消費，工程Ａ一家人約飲茶，聞說皇朝會不久前廚房換人，點心有啲新意，於是一行十數人就到皇朝會飲午茶，粵菜廳內果然座無虛席，點心夠多，上枱夠快，與一般會所完全不同，我哋好耐冇去過皇朝會咯，白交會費多年，適逢五月份上海總會餐廳大裝修，整個五月停業，可以去多啲皇朝會，轉吓口味。<br>皇朝會有個無敵景，就係遠眺中環海旁，天朗氣清之日，可以望到昂船洲大橋。於是諗起港珠澳大橋受阻於法院判決，問工程Ａ怎麼辦？佢話：「成個工程建築界都覺得無可奈何，港珠澳大橋香港段必受延誤，造價唔急升先至奇。」咦，有報導話特區政府會採用最新海堤建築方式建造人造島，可以省回四個月建築時間噃，咁又得唔得呢？工程Ａ話：「時間即是金錢，追四個月工程進度，梗係用錢嚟買時間啦。世界上能用最新方法毋須挖泥嘅公司，十隻手指數晒，半數係日本公司，香港冇份，日本公司有高達一百米嘅機械，但因為人造島在機場跑道尾部，建造時機械不能超過五十米高，故此日本機唔可以用，點搞好？可以削減高度嚟就番香港嘅，要時間囉！六個月啩！如此一來，投標時只有日本韓國公司敢落標，而韓國公司有青馬大橋劈炮前科，即係話只有日本公司可用，仲會便宜俾你？而且日本311後，百廢待興，點知人地鍾唔鍾意嚟香港接工程呀！」<br>聽完工程Ａ一輪嘴之後，左丁山唯有苦笑，港珠澳大橋經中央拍板，絕不能停，偏偏有環保人士與公民黨聯手在背後有動作，香港納稅人隨時要準備多幾十億元作超額開支用途。聽另一位工程界人士講，特區政府初定五月十三日為港珠澳大橋工程投標截標，但在法院判案，一切變得不明朗，冇任何一間建築公司膽敢貿然落標，外國基建公司會袖手旁觀，睇吓政府如何將「環評合法化」先，現時無人講得出條大橋工程（港段）最後嘅造價會係幾多，總之有戲睇！
</p></body></html>