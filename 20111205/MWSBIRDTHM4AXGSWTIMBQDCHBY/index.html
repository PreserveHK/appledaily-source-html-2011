<html><header><meta charset="utf-8"><title>每周回望：英超3雄踢歐霸？ - 丘建威</title></header><body><h1>每周回望：英超3雄踢歐霸？ - 丘建威</h1><p>本周將會是一眾英超球迷的重要時刻，事關到目前為止，英超代表當中，只有阿仙奴肯定能夠在歐聯分組賽晉級！曼聯叫做好少少，明晚賽和巴素利亦可出線；但車路士只要出現有比數的和波賽果，就會被華倫西亞踢出局。在英超一枝獨秀的曼城，只要拿玻里擊敗維拉利爾，即使自己贏拜仁慕尼黑100球亦要出局，基本上已等同出局。究竟阿仙奴會否成為今屆歐聯16強的唯一英超代表？不是妖言惑眾，而是確有危機！<br>先講車路士，由於首循環作客賽和華倫西亞1:1，其實今仗返主場0:0悶和對手亦可出線；但由於上仗華倫西亞大炒亨克7:0，變相今仗又賽和1:1的話，車路士即使對賽一樣，得失球差亦會被比下去。上周末射失12碼的車路士，照樣作客大炒紐卡素，單從戰果上看當然高下立見；但若非紐卡素全場中柱中楣多不勝數，相信後防「立立亂」的車仔，亦未必可以大比數贏波。那邊廂的華倫西亞，上周末對愛斯賓奴已收起蘇爾達杜與莊拿斯干卡維斯一對尖刀，決心留力歐聯打硬仗；以泰利近期力不從心的表現，車仔並非毫無隱憂。<br>至於曼聯，自從在「曼市打吡」被狂炒後，球隊近期根本未踢過一場好波。聯賽場場驚險下僅勝，英聯盃8強主場對水晶宮亦可出局；剛進行的英足盃第3圈抽籤，曼聯尚要作客死敵曼城！連同上周末對維拉，就連「小豆」亦拉傷膝部韌帶要唞一個月，明晚作客巴素利再有任何閃失，那怕費爵爺繼「水晶宮戰役」後再一次公開認錯，亦平息不了一眾紅魔球迷的切膚之痛。巴素利縱非好料，但曼聯就曾在奧脫福千辛萬苦才僅僅逼和對手。<br>試想想，若然車路士、曼聯與曼城齊齊在歐聯遭逢滑鐵盧，攜手降格踢歐霸，究竟歇冬後的歐霸32強，會是甚麼境況？<br>丘建威</p></body></html>