<html><header><meta charset="utf-8"><title>中環在線：基點創辦人重出江湖 - 李華華</title></header><body><h1>中環在線：基點創辦人重出江湖 - 李華華</h1><p>英國記者MichaelLawes喺1992年創辦嘅《基點》（BasisPoint），專門報道貸款債市新聞，係財金界一本頗具份量嘅財經周刊。華華日前同Michael傾偈，得知佢靜極思動，籌備明年初推出網上平台「instanter.com」，同舊舖及其他通訊社對撼，為市場再掀新氣象。</p><p>03年收山去扶貧</p><p>50出頭嘅Michael，本身就係金融市場上一個傳奇。佢老哥廿幾年前由英國來港工作，擔任財經雜誌《IFR》駐港記者，報道貸款融資消息，92年onemanband創辦《基點》，同《IFR》直接競爭。《基點》其後一紙風行，報道範圍擴大到提供金融數據服務產品。<br>10年前，佢忽然急流勇退，將《基點》善價沽售畀Reuters旗下嘅LPC，賺咗唔少，佢喺《基點》留任至03年正式收山，從此逍遙自在，去山區扶貧。華華早前喺北京，同賓架吹水，仲有人講起呢件當年佳話，足見佢個「朵」喺資本市場幾咁響。</p><p>搞網站instanter</p><p>但時移勢易，佢突然復出，何解呢？Michael話，係希望帶嚟競爭同進步，「冇競爭嘅市場，唔係一個健康嘅市場」。<br>08年Reuters同Thomson合併，成為全球最大金融服務供應商ThomsonReutersLPC。Thomson旗下《IFR》同《基點》嘅關係，由競爭對手變為兄弟機構，從此兩雄分工，《基點》只報道銀團貸款，前者就專攻債務同股本融資新聞。<br>Michael正試推嘅新網站名為「instanter」，意思係坐言起行，事不宜遲。呢位以香港為家嘅英國記者，休養生息8年，其間娶妻生子，估唔到咁多年後仲有一團火，令華華肅然起敬。<br><br>李華華<br>mailto:LiWaWa@AppleDaily.com</p></body></html>