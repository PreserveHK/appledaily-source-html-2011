<html><header><meta charset="utf-8"><title>12部iPhone4=1部Versace手機</title></header><body><h1>12部iPhone4=1部Versace手機</h1><p>個人主義當道，人人都鍾情獨一無二嘅個人物品，總之人無我有就最好！尤其係人人都有嘅手提電話，個個都換殼、換wallpaper，無非都係想自己可以做specialone！一線時裝牌子VersaceUniqueBESPOKE嘅手機訂做服務，質料、顏色完全自主，而且極級奢華，但當然，你要付出不菲嘅代價喇！<br><br>記者：韓繼聰<br>攝影：王文忠<br>Model：Kinki</p><p>機背好「皮」氣</p><p>話VersaceUniqueBESPOKE極級奢華，當然唔係因為佢有幾高科技、幾新功能，而係佢嘅物料同服務。咩叫奢華？電池同天線蓋嘅皮革由蟒蛇、鴕鳥、魔鬼魚到鱷魚、蜥蜴，乜嘢奇珍異獸都有得揀。仲揀唔到？Versace可以根據你嘅特別要求，提供更多選擇，只要你畀得起錢，相信除咗人皮，真係咩皮都有得你揀！加上機背背板有位置可以俾你刻上個人大名，中英文數目字都得。唔夠爆？刻番個俄文名都仲得！</p><p>鑲金才夠浮誇</p><p>機背富貴，機面更加唔嘢小！正面框架可以揀超浮誇18K金鑲嵌片，玫瑰金同黃金任君選擇。覺得黃金太娘，可以揀現代氣派嘅亮漆或者陶瓷，除基本顏色之外，仲可以任你「溝」出自己鍾意嘅顏色，都係嗰句，你有錢，想點搞都得！豪華外框又點可以配普通屏幕？要貴氣就貴氣到底，屏幕用上藍寶石水晶touchscreen，相機貴族LeicaM9-P都係用佢咋，果然尊貴！揀好晒你嘅喜好，呢部專屬手機就會交由一位工匠負責整個製作過程，於法國裝嵌，真正BlueBlood！</p><p>豪裝包裹LG內膽</p><p>說到底，Versace包住嘅其實係LG內膽，與數年前PradaPhone相同。隨機有齊Gmail、GoogleMap等，功能雖不可與iPhone等SmartPhone同日而語，但用得呢部富貴手機嘅人，無非都係貪佢夠浮誇獨特，功能又有咩所謂呢？講咁耐，係時候報番個價，$60,000起錶，最終價錢要視乎你揀咩用料。以一部$4,988的16GBiPhone4計算，足足買到約12部了。
</p><p>VersaceUniqueBESPOKEProfile</p><p>制式：GSM四頻；3G<br>備用時間：264小時<br>通話時間：3.5小時<br>屏幕：3吋藍寶石水晶觸控屏幕<br>體積：105×55×16mm<br>重量：185g<br>鏡頭：500萬像素<br>容量：內置8GB，最高支援32GBmicroSDHC<br>其他功能：Wi-Fi、藍芽、Multi-Touch<br>查詢：VersaceBoutiques（29181008）</p></body></html>