<html><header><meta charset="utf-8"><title>食典：三十年不變山瑞湯　好膠!</title></header><body><h1>食典：三十年不變山瑞湯　好膠!</h1><p>受地震影響，高價日式料理仲未回復昔日風光，有三十年歷史嘅「銀座」屹立不倒，靠嘅，除咗老店累積落嚟嘅感情分外，仲有全港唯一野生山瑞湯，膠住入口甜住落喉嚨，落足料熬製，絕不當客人山瑞。<br><br>記者：徐影龍<br>攝影：譚盈傑<br>Model：Rika@GME</p><p>由1982年開業，至今差不多三十個年頭，「銀座日本料理鐵板燒」見證過香港經濟起飛，又經歷過沙士、股災同剛過去嘅日本大地震等艱難時期，始終無跟隨大市慳得就慳，玩縮皮用次級食材，市道幾差都好，始終都用番地道日本高級食材奉客，就係呢份堅持，累積到鄭裕彤等唔少富豪名人熟客。由於新世界中心大裝修，好多人以為呢間舖執咗笠，上網都查唔到其蹤影，原來「銀座」已經轉移陣地，移師港威商場重新開業。<br>新店新裝潢，仍以簡約做主打，燈光柔和，無話刻意雕龍雕鳳，裝修到懶金碧輝煌咁俗不可耐，隱約散發高人一等嘅高級食肆氣息，儘管尖沙嘴舖租貴到嚇死人，兼新加入咗天婦羅吧枱同養魚池，但吧枱同卡座擺位依舊條理分明，空間闊落，唔會坐到人逼逼，加上用色刻意偏淡，整體嚟講畀到人一種舒服用餐嘅感覺。最特別係連接商場一邊，有開放式窗戶設計，負責人Grace：「開放式窗戶設計，可以等出面瘋狂Shopping血拼緊嘅人，產生一種『不如入去坐低唞唞嘅念頭。」牆上掛一塊畫到花呢花碌嘅名人簽名板，見到鄭裕彤等富豪簽名，講到明畀你知，呢間係不折不扣嘅富豪飯堂。</p><p>野生山瑞三十斤重</p><p>一講日本美食，大家或者只會諗到鐵板燒、刺身同壽司，「銀座」仲勁，有道鎮舖之寶野生山瑞湯。山瑞湯好多人都飲過，但問番你係乜嘢味道，相信十個有十個都話無乜印象，事關環觀中港台日，都係用人工飼養嘅山瑞入饌，煲出嚟嘅湯水淡而無味，套用黃勝賢師傅說話：「用人工飼養嘅山瑞煲湯，煲出嚟好似水一樣。」呢間舖用東南亞天然野生山瑞，每隻上三十斤重，又貴又難搵，更需熬製足足十粒鐘，「先用猛火煲一小時，跟住加入年糕、燒大葱等等配料，再慢火熬九小時，其間要不斷留意火候，心機貨嚟o架。」由食材到製作都咁花功夫，根本唔多符合經濟效益，難怪總廚充滿自信話：「全香港，我估只得我哋提供到野生山瑞湯。」講到咁堅，當然要即刻試飲，果然特別清甜，肉味又香又濃郁，入口質感勁濃稠，嗰份重黐口膠感，提醒我每一啖都要嗒清嗒楚，要慢慢飲，唔好大大啖灌入喉嚨，等每一顆味蕾都有充足時間享受到真滋味。想飲野生山瑞湯，須七日前預訂，咁矜貴，但售價只是每碗$280，呢個價錢只夠食碗好少少嘅雞絲翅咋，人一世物一世點都要試一次。</p><p>新增素食餐</p><p>「銀座」Sell三十年情不變，好多菜式都熟口熟面，係熟客至愛。不過話晒係新舖，點都要搞搞新意思，就好似呢個素食料理，一客有八道菜，全部不含肉類，味道以清淡為主，靠食材本身鮮味同濃郁汁醬取勝，陳志雲每次嚟呢度開餐，都指定喫呢個素食餐。八道菜當中，貴價甘香松茸、日本鮮甜有機番茄、冲繩爽口海葡萄等等固然食到人舔舔脷，個人認為最正都係館林烏冬，彈牙有咬口，配自製芝麻醬，香味攻佔鼻腔，令人精神一振，凍食入口相當醒神開胃。Rika唔顧儀態，食到　　聲，無錯，冷食烏冬就係要食到　　聲先過癮，女士們OnDiet，一樣可過足日本料理癮。<br>心儀已久嘅鐵板餐終於上枱，一客「菊」鮑魚牛肉套餐有齊我至愛四大美食，先試燒鮑魚，切片燒到香噴噴，鮮甜到痹，落少少檸檬汁更能帶出鮑魚鮮味。跟手有鹿兒島燒牛肉，牛味夠濃，包葱花等配料，食落比一般金菇牛柳卷香口一百倍。至於燒大蝦，啖啖肉蝦身固然令人食指大動，但最惹味都係灌滿蝦膏嘅蝦頭，夠新鮮，啜得更肆無忌憚。最後有濃味鵝肝，只夾一小塊擺入口，即時香味大爆發，濃烈甘香喺口腔歷久不散，四大美食份量唔算多，但每一味都足以叫人印象難忘，值得翻啅。</p><p>銀座日本料理鐵板燒（31022220）　<br>地址：尖沙嘴廣東道海港城港威商場地下G301舖</p></body></html>