<html><header><meta charset="utf-8"><title>唐唐識揀時辰 - 左丁山</title></header><body><h1>唐唐識揀時辰 - 左丁山</h1><p>三位疑是特首候選人之一，唐英年之時辰八字居然見報（「蘋果」，七月二十二日），不知是否可信，但既然講到似層層，我地又冇甚麼證據話此八字係偽作，唯有信住先。<br>據講唐英年生於一九五二年九月六日辰時（早上七至九時），於是八字就係壬辰年戊申月乙卯日庚辰時，農曆生日係七月十八。向八卦邱請教此命盤好在邊度，唐英年出生至今，從未吃過苦，得父母庇蔭甚多，既已出身富豪之家，做官已做過議員、局長、司長，以傳統講法，就係既富且貴，應該係好命到極嘅啦。<br>八卦邱話此命涉及特首競選，茲事體大，不想多談，以免出錯有差池，誤導他人就唔好啦，不過佢叫左丁山翻閱「窮通寶鑑」，可知一二喎。哦，翻閱書本無妨，拿出「窮通寶鑑」去到秋乙篇，有分析七月乙木之命，書云：「七月（乙木）喜己土為用……己為卑濕之土，培植乙木之根，晦火存金，反生乙木，調劑中和，最為巧妙；有己土，則乙木之根固，方能有所樹立，故己土為不可少也。」<br>睇番唐唐命盤，戊土為陽土，辰屬陽土，內藏戊乙癸，亦無己土，申屬陽金，內藏庚、壬、戊，並無己土。咁睇法，唐唐咪差少少，根基不固？哦，再睇落去，有玄機，書云：「或生辰時，此為從化，反主富貴，凡化合格，皆以所生之神為用，化金者，戊為用神，特忌丙丁鍛煉破格。從化者，以火為妻，土為子。」化金即係話「乙庚化金」，逢乙木日而生於辰時，必為庚辰時，故此乙庚相合化金，講得通俗啲，胎兒識在辰時出生，走出母腹也。一九五二年嗰陣，仲未有剖腹取子呢回事啩？唐唐命盤貴在生於辰時，四柱有戊為用神，而四柱啱啱無火，合晒波路，即使無己土亦無相干，於是向八卦邱匯報閱讀所得，八卦邱微微笑話：「確係富貴命，只係驚佢無己土，根基難固啫！」唉，小小缺點，當作激勵啦，人總難十全十美嘅。</p></body></html>