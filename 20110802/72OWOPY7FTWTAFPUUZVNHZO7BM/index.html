<html><header><meta charset="utf-8"><title>夏日消暑1：保齡唔落坑　咪側側膊</title></header><body><h1>夏日消暑1：保齡唔落坑　咪側側膊</h1><p>一到夏天，身上所有活力自然爆晒出嚟，不過真係「天氣不似預期」，一係曬到似火爐，一係打風落狗屎，連個天都唔鍾意我。唔想埋沒一股活力，好想搵個地方消消暑？去冷氣十足嘅保齡場就至啱！不過唔識打波都唔緊要，學曉絕招，點碌都唔會落坑！<br><br>記者：王震遠<br>攝影：伍慶泉<br>Model：Catherine@InterplayWorkshop<br>鳴謝：雷霆保齡（21229822）</p><p>擺Pose最重要</p><p>睇人打保齡，輕輕擺個優美推球動作，就能擊中60呎外目標，真係有姿勢有實際：「姿勢通常都會行4至5步，其實每一步都有實際的功能，由攞波預備的時候，點樣拎個波，幾高或幾低，隻腳要曲幾多，企直或者重心嘅位置，都有影響。」保齡球教練黎家朗教路。<br>「之後就要留意點樣做鐘擺嘅動作，因為打保齡唔係用死力去推個波出去，我哋要個波用力，就要用透過鐘擺動作好順咁借力掉出去。再之後，就要留意步法，就算係打港隊都好，家都會執得好正；平衡得好啲、借力得好啲，穩定性同球嘅力量都會相應提升！」</p><p>學揸波　手指入晒窿</p><p>要玩波？當然要識揸波：「首先要知道入邊3隻手指，就係中指、無名指同手指公，啱啱開始打HouseBall（公用球）嘅初學者，建議佢哋三隻手指中手指公一定要全隻入晒去；仲有一個重點，手指入到去嘅時候，唔好夾實個波，手指公要伸直，同時，虎口位要拑實保齡球，好多人夾實個波嘅時候，動作會好唔放鬆，因為肌肉已經束實個波。」<br>每一個細節都要影響到個波嘅去勢，所以一定要練好正確嘅攞波方法。</p><p>鎖緊膊頭肌</p><p>要識得將個波碌過長長嘅球道，首要條件就係唔落坑，黎教練就分享咗打波唔落坑嘅心得：「建議初學者隻眼瞄準球道上箭嘴，之後膊頭的影響會好大，因為會控制到重心。首先一定唔可以郁來郁去，重心一定要好定，因為假設膊頭郁咗，會連手都斜埋，自然就會落坑。」<br>姿勢唔正確係致命傷，原來一切在於膊頭：「記住企上去的時候，球道在自己前面，我哋腳尖當然要指向前，初學者的話，建議除咗腳尖向前，還要身體亦要指向前方，兩邊膊頭要成一個水平，唔可以高低膊或者前後膊，膊頭要鎖得夠實；但係有啲人想鎖實嘅時候，會全組肌肉都拉到好緊，咁係唔啱嘅，記住係要固定，但唔係繃緊。」<br>「平衡都好重要，因為手上有個十幾磅嘅波，都幾難做到平衡，所以唔打波嘅手叫做平衝手，需要將佢提高，並將手指公向地，咁就會有啲力去幫助平衡。」教練說，「在下身方面，後腳就係平衡腳，後腳大約放喺七點半嘅位置，腳趾尾掂地，人嘅重量放番喺中間，唔好側向一邊，咁就會容易啲企穩。」
</p><p>箭嘴做提示</p><p>球道由FoulLine去到1號樽，一共60呎長，係比賽標準長度！目標咁遠點瞄先？<br>「球道上有點和箭嘴等唔同符號，都係用來瞄準，跟球樽成一條直線；其實Lane會分幾段，驟眼睇都會見到唔同色，球道會由唔同木組成，通常都唔會講究木嘅質料，主要睇番油量程度同長度。例如油短啲，個波就會早啲轉彎，磨擦力可能會多好多，所以就要用唔同嘅波去配合。」</p><p>安全第一要睇水</p><p>打保齡雖然唔會同人有身體接觸，但一樣有機會樂極生悲：「安全好重要！首先，一定要換保齡球鞋，除咗唔好踩污糟場地外，穿上保齡球鞋才可做到最後跣步那個動作，普通的波鞋根本做唔到。」<br>不過穿了球鞋後，亦要留意附近地面會唔會有水，因為保齡球鞋踩到水，鞋底會啜實兼做唔到最後跣步動作：「當身體拉到行同正準備衝出去嘅時候，咁就好容易會跌親！」<br>「亦要注意那個返波機，有一啲球場嘅返波機，當個波出來時會好大力，有機會俾個波撞到，如果手指剛啱放正喺兩個波中間，咁就會造成好大傷害！」</p><p>碌Ling　StepbyStep</p><p>打分瓶　必勝攻略</p><p>每項運動都會有共通語言，亦即係球場內嘅術語，「通常連續三個全中叫做火雞，殘瓶有唔同叫法，英文的叫法比較多，中文通常叫number就算。」不過中文一樣有常聽嘅用語，學打波一定要識，「中文的有例如分瓶（Split），又叫做開窿，即係解兩個樽隔得好開嘅組合，另外，如果個洞細一啲，例如3號和10號樽，呢一種分瓶會叫做BabySplit。」</p><p>殘瓶叫法</p></body></html>