<html><header><meta charset="utf-8"><title>扮剪牌貨專呃OL冒牌時裝氾濫中環</title></header><body><h1>扮剪牌貨專呃OL<br>冒牌時裝氾濫中環</h1><p>【本報訊】名店林立的中環，近年被不少聲稱出售「名牌剪牌衫」的蠱惑時裝店入侵，專呃OL。本報記者追查發現，這些所謂「剪牌衫」，其實只是購自深圳的冒牌貨，其中一款美國總統奧巴馬妻子米歇爾穿過的MARCJACOBS間條連身裙，正貨售約6,000元，深圳冒牌貨售約157元，當成剪牌貨在中環出售，竟開價599元，擺明搵老襯！<br>記者：廖韻思、區杏芝、張軍</p><p>冒牌扮剪牌過往亦曾出現，海關曾在中環及銅鑼灣搗破涉嫌售賣偽冒名牌的時裝店，但經濟能力有限的OL一族對名牌趨之若鶩，令這類時裝店越開越多，中環是其中一個集中地。<br>記者早前到過伊利近街、砵甸乍街和威靈頓街一帶，發現不少時裝店以剪牌衫招徠，部份售價逾千元。不過店員均相當醒目，每當客人查問是否真貨，她們大多含糊其詞：「啲貨返嚟已經剪咗牌，都係啲code亂咗，先至喺廠漏一、兩件出嚟。啲款好新，仲快過專門店。」<br>其中威靈頓街一間樓上舖，店內約八成衣服牌子均被剪掉，但部份「剪唔晒」，隱約可見牌子，有些甚至完全沒剪牌，出售的「牌子」包括MARCJACOBS、CÉLINE、Chloé、PRADA及D&amp;G等。女店員說：「呢啲係次貨，件件都係得一件o架咋，價錢仲係正價約一成，好抵買！」</p><p>聲稱楊怡洪欣有幫襯</p><p>記者拿起一條剪牌彩色連身長裙查看，店員稱：「呢條係MARCJACOBS春夏季最新款。」隨即指向一個相架說：「Model都着住，專門店買成6,000蚊，我哋賣緊599，仲有八折。」其後她向記者推介一條無剪牌的CÉLINE橙紅色背心連身裙，「呢條專門店賣成9,000蚊呀！」另一個相架中，則是美國總統奧巴馬妻子米歇爾穿着同款連身裙的相片。<br>言談間店員透露很多在附近工作的OL都是她們的熟客，甚至有女明星幫襯：「楊怡同洪欣都係我哋嘅客，仲有JJ（賈曉晨）……其實你見到好多明星着嗰啲都係呢啲嚟。」另一間標榜歐洲名牌特賣場的地舖，幾乎全賣「剪牌衫」，每件售價約800元。女店員打出明星牌：「楊怡早排喺附近拍劇都入嚟買咗一件！」該店在同區還有分店，可見「剪牌衫」大有市場。記者日前向各上述女星查問，洪欣及賈曉晨均否認曾幫襯這類店舖，楊怡則沒有回覆。<br>時裝店員強調「只此一件」的剪牌衫，記者發現在深圳世紀廣場時裝批發中心賣到成行成市，單是廣場地下便有約100間冒牌衫店舖。記者隨意走進一間，輕易找到多件跟中環時裝店買到的相同款式，其中MARCJACOBS彩色連身長裙批發價130元人民幣（約157港元），零售價180元人民幣（約218港元），質料及手工與中環剪牌貨只有些微差別。</p><p>店員承認去深圳攞貨</p><p>記者拿出一件在中環以790元買得的BURBERRY剪牌外套，店員一看便直指：「呢件直頭喺我哋度攞，得我哋一間有！」隨即拿出一件讓記者比對，果然一模一樣，批發價只需190元人民幣。售貨員透露有不少香港時裝店前來入貨：「中環、荃灣、元朗那邊都有。」<br>記者之後以顧客身份再到威靈頓街樓上舖向女店員質問衣服真偽，起初她仍死撐：「係次貨嚟o架，真係得一件咋！」記者表示曾向專門店店員查問，得知不可能有次貨流出市面，她即改口：「有啲係水貨，喺外國入口，專門店都未必有。」她又說，同區亦有不少時裝店出售類似衣服：「啲客都係鍾意個款至買，佢哋畀得呢個價錢都預咗。」<br>記者隨即表露身份，還拿出在深圳購得兩條跟她店內出售、幾乎完全一樣的裙，她見狀即一臉茫然：「可能係copy個款，老闆有時都會去深圳攞貨……我打工o架咋。」對於此做法有誤導消費者及侵權之嫌，記者要求找老闆解釋，她即眼紅紅說：「可能係假……我哋有啲衫連牌都冇剪係唔啱，對唔住！」<br>根據法例，任何人士觸犯《版權條例》，最高刑罰為監禁四年，每件侵權物品罰款五萬元。</p><p>少女有say</p></body></html>