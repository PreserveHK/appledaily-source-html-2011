<html><header><meta charset="utf-8"><title>勿當奴 - 左丁山</title></header><body><h1>勿當奴 - 左丁山</h1><p>最近寫新加坡，引來讀者來郵，讀者Clare話：「左丁山今天的專欄寫金沙賭場，有兩個錯誤：一、新加坡公民及永久居民入賭場，要交一百坡元，不是一百五十坡元。二、金沙的空中花園！（連泳池）是俾遊客上去的，遊人俾十坡元即可上去觀光，仲可以行去泳池睇人游水，只是不可落水而已。」<br>多謝Clare指正，左丁山之前所言，乃根據導遊所講，抱歉未有查證。讀者G就話，新加坡馬會於RitzCarlton宴會當晚，佢亦有在場，可惜未曾碰頭。嗰晚宴會，新加坡馬會安排嘅節目有鋼管舞（雞尾酒時間）及吊絲帶舞，雖然舞蹈藝員不敢以肉感衣着示人，但已令現場氣氛高漲。香港人客捉住馬會主席施文信問：「今年香港國際賽夜宴，會唔會有咁嘅表演？」施文信話：「咁多人監管住，提都唔好提！」仲以為香港比新加坡開放㖭，原來我地有好多心魔未除，香港啲道德重整派勢力幾大o架！<br>讀者D話佢在新加坡工作過，得到嘅印象就係只有香港人羨慕新加坡，其實當地金融界人士都唔知幾鍾意香港。梗係啦，新加坡監管當局好似隻貓，當金融界係老鼠吖嘛！當地銀行家被有關官員在電話大罵者，大有人在，香港金管局就斯文好多，除非在特殊事件上─回歸之前，有外資銀行阿頭講及聯繫匯率應否廢除，就立即被召往港督府，差啲就要被餵食無情雞。<br>今日特區政府就冇晒威風咯，處於捱打狀態，譬如僭建，你估係今日先至有？呢日左丁山出席一個畢業禮，學校對面係四五層高嘅政府人員合作社住屋，已有幾十年樓齡，除咗一層有原來露台外，其他全部已經封晒，是否僭建，有排查。以前強勢港英點解唔嚴打僭建，今日弱勢特區政府就要篤爆黃蜂竇？實在難以理解。曾特首在麥當勞道64號嘅物業要拆僭建，唔通呢幢大廈其他人唔駛拆？若然如此，屋宇署對當奴先生好唔公道，如果所有疑似僭建一齊拆，由山頂開始，夠晒熱鬧咯。當奴曾先生不知有意還是無意，在麥當勞道64號置業，於是網民幽佢一默：勿當奴，悼六四！相信佢幾難笑得出！</p></body></html>