<html><header><meta charset="utf-8"><title>Hampton暗戰</title></header><body><h1>Hampton暗戰</h1><p>向來多花臣的MINICooper，今次玩較小眾的Clubman。4月尾喺上海車展亮相的50周年限量版MINIClubmanHampton火速到港，以暗藍色車色襯暗紅色點綴，看似低調的暗色新嘗試，不失玩味卻貴氣升級，暗藍得出色。<br><br>記者：許維雅<br>攝影：陳陶鈞<br>Model：Hazel@GME</p><p>低調新雙色</p><p>MINI又50周年？好似已經係兩年前的事。原來今次紀念誕生50周年的，係MINIClubman的祖先MorrisMiniTraveller。呢部於61年曝光，於69年停產的Traveller，對開式雙尾門設計及增強車廂空間的理念，跟現代Clubman的精髓如出一轍。兩年前的50周年代表作MINIMayfair及MINICamden玩得出色，幸好今次呢部名為MINIClubmanHampton的50周年限量版亦無令大家失望。驟眼遠睇以為黑色車身無乜特別，但行近看才發現顏色原來係名為ReefBlue的暗藍色，帶點神秘的新色更為Hampton首創。另一獨專新色是DamsonRed暗紅點綴，暗紅花紋以暗幼間水波紋演繹，點綴位包括引擎蓋上的兩條拉花、mirrorcap及中控台飾板。兩暗色一拼再加電鍍邊，帶來前所未有的貴氣。
</p><p>H標記顯身份</p><p>若然ReefBlue唔啱你口味，其實Hampton仲有PepperWhite、MidnightBlack及EclipseGrey選擇，不過我覺得眼前呢部暗藍色確實配搭得天衣無縫，好似代表限量身份象徵的Hampton標記，H字母以暗紅色獎章襟花造型設計，感覺跟ReefBlue車身最夾。<br>H標記除慣常指定於指揮燈旁飾板及門檻出現，今次還有B柱位置及Clubman的小門。此外，中間一點紅的新設計17吋黑軨、加了大圓暗紅邊的黑錶板、縫了紅車線及包了暗紅邊的皮椅，都係全包限量版Options，唔會逐件同你計的全包套餐仲要抵買過普通版，更勝在唔怕同人撞款，最啱愛獨特的車迷。雖然CooperSClubman的Turbo爆發力配合MINI的好玩高卡操控會帶來更大駕駛樂趣，不過畀一般講外形不求馬力的女生如我去選擇，我唔貪心，其實可擁有一部$299,000的Cooper版已心滿意足，以往感覺有點被受冷落的MINICooperClubman終於威番次！</p><p>MINICooperSClubmanHampton</p><p>引擎：1,598cc直四Turbo<br>馬力：184hp/5,500rpm<br>扭力：240Nm/1,600-5,000rpm<br>260Nm/1,600-4,500rpmw/Overboost<br>傳動：六前速自動波前驅<br>售價：$353,800<br>查詢：31936800（ http://minihk.com） </p></body></html>