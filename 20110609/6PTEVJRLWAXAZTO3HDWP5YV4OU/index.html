<html><header><meta charset="utf-8"><title>港版女超人打救平民周秀娜演暴乳紫荊俠</title></header><body><h1>港版女超人打救平民<br>周秀娜演暴乳紫荊俠</h1><p>港版女超人「紫荊俠」濟貧引起全城關注，這位謎女郎的神秘身份及行善手法都充滿傳奇，製作人定一瞄中紫荊俠的可塑性，拍板年底開戲，並由同樣擁豐滿身材、擁32D巨咪的26歲o靚模一姐周秀娜，扮演暴乳紫荊俠打救平民。據悉故事會由紫荊俠帶出香港貧富懸殊及樓價過高社會現象，屆時片中更會群俠亂舞，出現女俠元祖黑玫瑰和木蘭花，以及超人聯盟新班子小貓俠和chokchok俠贈興。</p><p>紫荊俠上月神秘出現，她戴上眼罩、披低胸俠衣，四處派錢派糧，行俠仗義令貧民受惠，但至今其身份仍是謎團，更成為城中最hit競猜問題，製作人蕭定一睇中這位傳奇人物，決定將紫荊俠故事搬上銀幕，並成功斟掂周秀娜孭飛，化身32D暴乳紫荊俠。電影《紫荊俠》的故事內容比現實版更加戲劇化，甚至加進各式女英雄，變成全港英雌大雜燴。</p><p>拜師女殺手黑玫瑰</p><p>據悉電影骨幹描述紫荊俠拜師學藝，身手了得，傳說中的香港歷代女俠包括女殺手、黑玫瑰、木蘭花和黃鶯均會穿插片中，扮演紫荊俠的師傅，紫荊俠還有一班追隨者如小貓俠、chokchok俠及神奇隊長等。不過群俠玩嘢只屬電影其中一項元素，其實主力是帶出紫荊俠為升斗市民吐烏氣，反映香港貧富懸殊、樓價太高及僭建成風等真實事例。<br>據悉《紫荊俠》將於年底開拍，明年暑假上映，製作費約4,000萬港元。記者昨日致電蕭定一查詢，他承認拍《紫荊俠》屬實，周秀娜已答允主演，蕭定一說：「香港開埠以嚟，冇一個好似紫荊俠咁嘅真人真事，家好多人都對香港政府好不滿，但紫荊俠係英雄俠義化身，係一個好好嘅電影題材。」<br>為何揀中娜姐做紫荊俠？蕭定一說：「紫荊俠除咗幫人外，最深入民心係性感，最突出胸部，大家都好集中，所以我決定用周秀娜，佢胸部夠大，年紀好適合，但佢都要刻苦，因為佢拍呢部戲要鍛煉身手，要去泰國受訓一至兩個月。」</p><p>求寶珠馮寶寶出山</p><p>《紫荊俠》明年上畫，蕭定一卻不擔心屆時俠女熱潮減退，他說：「籌備太趕觀眾會覺得你偷雞，我哋想講嘅係俠義精神，同埋我諗紫荊俠係唔會露真身，唔係佢都唔用紫荊俠為名行善啦。」他更希望以誠意打動上一代的俠女前輩陳寶珠、馮寶寶和黃韻詩出山演出。<br>周秀娜昨日直認會主演《紫荊俠》，她在電話中說：「我睇過故事大綱，睇完都鍾意，好想玩，佢係香港人民英雄，女超人打救平民，家各行各業都出現怪獸，呢個女超人就出嚟打怪獸。」紫荊俠的嘜頭是一身性感打扮，周秀娜大讚好，她笑說：「夏天咁熱，佢好聰明，好彩露少少，唔係生熱痱都似。」即是周秀娜的俠衣會心口開大窿？她說：「冇乜所謂，但都未諗造型。」</p><p>性感戰衣行紅地毯</p><p>此外，周秀娜昨日在銅鑼灣出席電腦活動，親身示範輕觸式電腦遊戲玩法，她表示將往上海出席電影節，已準備戰衣行紅地毯，問到會否很性感？她笑說：「夏天嘛，梗係要凉啲，最緊要都係靚。」<br>採訪：夏琴、胡比、陳慧安
</p></body></html>