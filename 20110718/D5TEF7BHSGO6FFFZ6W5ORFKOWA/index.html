<html><header><meta charset="utf-8"><title>中環在線：小QFII開通無期　溫柔之過 - 李華華</title></header><body><h1>中環在線：小QFII開通無期　溫柔之過 - 李華華</h1><p>港股直通車因咩煞停？小QFII又因咩疑幻疑真？呢單財經界香港玄案，原來，同溫總太過溫柔有關……</p><p>唔夠朱鎔基鐵面</p><p>身兼香港中資證券業協會會長、國泰君安國際（1788）副主席嘅閻峰噚日搞飯局，席間又俾人問起小QFII點解仲未有影，閻總爆出一個全新解釋──溫總太溫柔！閻總話，溫總鬼死咁落意聽各界意見，點知時間一長，各方意見多籮籮，結果咪搞到今時今日都未拍板囉，換轉係前總理、鐵面硬漢朱鎔基，單野早就搞掂喇！<br>閻總又話，佢自己相當支持推行小QFII，對於有人話驚推出後吸引更多熱錢流入國內，佢話傳聞規模只得嗰200億美元，對內地有鬼衝擊咩！況且家股市低迷，實在唔怕內地同胞俾人當提款機咁㩒錢，而中國要逐步開放資本賬，小QFII始終係其中一步……佢嘅睇法都幾似朱總理咁硬淨喎。<br>講到有人嘈話中資證券行南下嚟香港搵食，令香港原住民搵食更艱難，閻總話，中資券商帶埋班企業客同投資客落嚟，其實係將個餅做大，不過佢就覺得香港同業喺IT投資上有啲落後，好似國泰君安有軟件，計算投資客戶連續多次買入股票嘅平均價，畀客戶知道沽售嗰陣賺幾多；但香港冇間證券行有咁嘅服務。閻總果然夠硬……銷！<br><br>李華華<br>mailto:LiWaWa@AppleDaily.com</p></body></html>