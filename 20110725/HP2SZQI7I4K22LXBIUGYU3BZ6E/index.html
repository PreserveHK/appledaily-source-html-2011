<html><header><meta charset="utf-8"><title>擴大醫療業 - 左丁山</title></header><body><h1>擴大醫療業 - 左丁山</h1><p>香港人口老化，係不可改寫嘅事實，香港嘅富翁特多（指擁有一億流動資產以上人士，唔係甚麼百萬富翁）亦係越來越多，所以保健產品、保健方法、保健理論大行其道，富翁每年有晒醫療保險，亦有保健專家做身體顧問，每年十零萬保健費（包括保健維他命），閒事啦。<br>普通人買醫療保險，已算滿足，食物及衞生局推動自願醫療保險制，要到2015年先至有可能實行──假如一切順利，再無議員、政黨反對嘅話；實現呢個制度，要有三方面配合：（一）擴充，增加醫院，政府話已經策劃緊，未來會有四間醫院落成，點解要多啲醫院？大家睇新聞就知道啦，全港醫院已經常滿，不能不增加數量；（二）增加醫院醫療設備，譬如在公立醫院輪候MRT（核磁共振）要等八十六日，政府要撥款買多啲。但公立醫院已用盡每一吋地方，購入新儀器都唔知擺去邊。汕頭大學醫院近月引入最新檢查儀器；有心人想話捐同一款式嘅儀器畀香港，點知香港公立醫院冇地方容納，想要都唔得，故此要達致第二個目標，先要做到第一項；（三）有新醫院，新設施，有冇人呀？醫生、護士、治療師、醫療儀器技師夠唔夠呀？答案係全部唔夠，各方面急如螞蟻，政府將成立委員會檢討人才問題，不排除引入外來醫生。<br>講到輸入醫生，醫療界就神經緊張，尤其是今年明年係選舉年，政治壓力甚大，舉個例，明年選特首由一千二百名選委投票，而選委就係今年選出嘅，反對輸入醫生嘅組織，好有可能除咗口頭、書面反對之外，仲會派人選選委，得咗咯喎，有票在手，明年嘅特首候選人點都要洗耳恭聽佢地嘅意見啦，不敢推行輸入醫生嘅政策啦。贊成輸入醫生嘅人士，唔諗埋政治呢瓣，多數會輸。一位政府醫生感嘆，新加坡與香港面對同樣情況，人地已大力輸入外國醫生（英聯邦醫生為主），香港話要發展醫療優勢產業，連人手都唔夠，點同人爭呀！</p></body></html>