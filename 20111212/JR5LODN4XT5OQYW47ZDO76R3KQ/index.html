<html><header><meta charset="utf-8"><title>四速升五速　新椒爆辣</title></header><body><h1>四速升五速　新椒爆辣</h1><p>唔知由幾時起，棍波車漸漸成為小眾玩意，少人揸，連帶推出嘅車款都買少見少，難怪考完牌無耐嘅新牌仔，想搵架新款啲嘅棍波車操操身手都唔係易事。好彩Suzuki都無放棄到呢班棍波捧場客，堅持引入棍波版Swift，由四速變五速，以十六萬多嘅車價同低耗油表現，絕對啱晒新牌仔。<br><br>記者：趙慧敏<br>攝影：譚盈傑<br>Model：JancyWong</p><p>配備減少　車價回落</p><p>自從流行玩加減波後，以前被視為入門車的車款都放棄棍波車市場，搞到香港新款棍波車買少見少。不過SuzukiSwift依然提供棍波版，不是因代理對棍波車情有獨鍾，原因是新款2011年版Swift初抵港後，竟然有不少人查詢棍波版幾時有貨，既然有咁多Fans，代理當然要急急補倉。<br>不過老實講，同自動波版比較，配套相若，例如有齊16吋合金輪圈、同級少見的免匙啟動系統及軚盤音響操控按鍵；不過天窗、車頭霧燈、前側SRS安全氣囊就被剔走，但換來三幅式軚環，最重要當然是由四速自動波升呢至五速手波。你以為計落條數唔多抵，但睇番自動波價錢是$186,800，同手波版車價$166,800相比，足足有兩萬元差價，配備雖然少咗，但價錢同玩味絕對可以彌補到缺失。</p><p>踢走天窗　尾廂闊大</p><p>Swift素有「辣椒仔」稱號，聽個名就知它絕對不是一般車仔溫馴，車身短小，只有3,850×1,695×1,510mm，加上重心低及底盤偏重，攻彎依然穩如泰山，毫不扭擰，尤其轉檔反應，波棍台行程密，轉檔速度爽快利落，無論加速及拖波反應都得心應手，它一定能給你揸棍波車的滿足感。<br>不要看小它外形似足王祖藍般的骰，實用性超強，鑽進車廂，前後鋪排恰到好處，不會因預留駕駛席位置而難為後排乘客，軸距足足有2,430mm，不過要後排坐足三個大男人，真是有點為難。行李箱空間更因踢走天窗而提升至900公升！至於車主大敵油價上升，對它的影響亦相對較微，根據廠方數字，綜合油耗行足100km只需6.2L，以現時$15.97油價計算，每公里不用$1，是否化算大家心中有數。</p><p>SuzukiSwift手波版</p><p>引擎：1,372cc直四<br>馬力：95ps/6,000rpm<br>扭力：130Nm/4,000rpm<br>傳動：5速手波<br>售價：$166,800<br>查詢：23320091（香島汽車）</p></body></html>