<html><header><meta charset="utf-8"><title>Sharp機王　飛走眼鏡睇3D</title></header><body><h1>Sharp機王　飛走眼鏡睇3D</h1><p>Android大軍越嚟越人強馬壯，連向來自閉嘅日系手機，亦跟隨呢股潮流。好似呢部號稱今季日系機王嘅SharpSH-01D，亦已用上Android系統，再加4.5吋裸視3D巨芒，以後四眼仔想嘆立體激凸影片，都毋須佩戴兩副眼鏡咁麻煩。<br><br>記者：許福合<br>攝影：劉永發<br>Model：Kimberly@PureModels</p><p>9.7mm薄身</p><p>以往玩日系手機，最怕就係要解鎖，不過SH-01D同近期docomo手機一樣，都已全面解鎖，一插入SIM卡，上網、電話功能都可用齊。但要留意使用較細的microSIM，而網絡商的APN設定亦要手動輸入。介面方面，Android系統大家都用到慣喇，但介面只有日及英文選擇，在轉換成英文後，Apps都以英文顯示，而docomo相關的Apps就仍以日文顯示。除此以外，中文支援度頗高，網頁、文件等統統無問題，不過想輸入中文，就要自行外掛輸入法喇。<br>機身仍然有日系機流線特色，有藍、白及黑色三種選擇，9.7mm薄身，手感唔錯，而且因為有IPX5/7防水功能，下雨天煲粥都唔使驚！</p><p>雙核處理器</p><p>叫得AQUOSPhone，當然要有個招牌靚芒，SH-01D使用4.5吋巨芒，解像度仲達到1,280×720的高清級水準，而且因為機身邊框夠幼，Size與4.2吋機相近，不會太大部，屏幕細緻度非常高，甚有層次感，而屏幕還具備3D裸視功能，不用戴眼鏡就可以睇到3D效果的影片。雖然效果不及3D電視咁凸出，不過貪過癮睇睇又幾有趣的！<br>SH-01D有雙核處理器做支援外，速度方面不用擔心，而且有個必殺功能，就係使用1,210萬像鏡頭兼且有光學防震，當身處昏暗環境，明明影到又鬆又矇，若打開光學防震再影，相片立即Sharp夾清，感覺仲勁過好多相機仔。仲未提佢有1080P全高清拍片㖭，喜歡影相拍片的用家，SH-01D實啱玩。</p><p>實試光學防震</p><p>SharpAQUOSPhoneSH-01D</p><p>系統：Android2.3<br>屏幕：4.5吋（1,280×720）<br>鏡頭：1,210萬像素CMOS<br>影片：1080P<br>體積：128×65×9.7mm<br>重量：138g<br>查詢：三禾電氣（23740718）</p></body></html>