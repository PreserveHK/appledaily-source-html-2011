<html><header><meta charset="utf-8"><title>周日名牌李丞責：一技傍身食唔盡</title></header><body><h1>周日名牌<br>李丞責：一技傍身食唔盡</h1><p>螢幕前，他經常「左青龍、右白虎」助人趨吉避凶增財運。螢幕後，他以父親傳授的玄學知識維生。他是玄學家李丞責。俗語有云：「風水佬呃你十年八年」，但應該不會呃自己，為何不靠「專業」知識一注獨贏致富？李丞責說：「賭點可以令人致富？係有例外，但我唔信我係例外。」<br>記者：陳皓怡　攝影：梁鑑章</p><p>李：李丞責　記：記者<br><br>記：政府出招，樓市升幅放緩，現在你會否入市？<br>李：我冇諗過買，因為大市去到2014年有機會見底，明年係小回、小陽春，2014、2015年先去到物極必反嘅階段。<br>記：如果真的要入市，會選擇哪裏？<br>李：我會買內地商業樓。國內最難解決租務問題，商業大廈可以解決，因為住宅樓你租咗佢唔交租，仲拆埋你個浴缸走，咁點算？寫字樓租俾商業客，拆走你啲嘢機會好微，而且就算升跌加息都會有租務回報。<br>記：投資股票又有何策略？<br>李：我永遠投資股票唔會多過自己條件嘅5至8%。買一隻股票，20萬去到40萬，我會先走咗我嘅成本，然後繼續睇落去，咁即係我係唔係都會贏。如果市道真係唔好，我買20萬，去到28萬我會先走20萬，8萬放喺度，咪當冇發生過。我唔睇圖表，公司背景我都唔識睇，因為係實驗性，唔會輸好多錢。</p><p>賭博非為意外之財</p><p>記：是否六合彩、賽馬，全部都能夠貼中？<br>李：六合彩、馬，超過七成半中，十成十就冇，但有樣嘢補救番，就係睇番自己運程得唔得？得，就去到八成半。<br>記：跟你的貼士便不會輸？<br>李：好奇怪，（賭仔）聽你嗰隻馬，但佢自己會加多隻落去，結果輸咗。「你畀嗰隻咁冷，我加多隻熱門嘅」，點知熱門嗰隻輸，但我嗰隻係啱嘅、中嘅，所以呢啲就係運。<br>記：那你豈非賺很多？<br>李：投資樓，買六合彩、買馬，我唔係為咗一筆意外之財，係想研究呢個計算方法究竟得唔得。我應該身體力行，我都冇做過，點樣話畀你聽。<br>記：那有何心得？<br>李：買馬唔會買連贏，獨贏冇我份，彩池超過幾千萬、過億先有興趣，點解唔等個值博率啱啲先？例如3T彩池1億，我又係買500蚊，500萬又係500蚊，我點解要用500蚊去買500萬嘅嘢？</p><p>「生活質素唔在於錢」</p><p>記：你的專業可以令你致富。<br>李：我喺澳門做嘢，可以冇賭過一蚊。又譬如我贏過馬，之後3年可以冇賭過馬。一萬個人去賭，可能一萬個都冇賭運，賭邊能夠令人致富？可能係有例外，但我唔相信我係嗰一個例外。<br>記：你不貪心嗎？財富可以改善生活。<br>李：錯。生活質素唔在於錢，係心境同精神狀況。你又會話我招積，我家攞住張紙，如果商場唔趕，我踎喺度測字，兩個鐘我可以做得幾多個？一百蚊、兩百蚊、一千蚊、一萬蚊？兩個鐘我就夠維生。<br>記：怎樣才算夠？<br>李：我阿爸已經留咗一技畀我傍身，我已經食唔盡。個天唔畀我餓死就算，你攞住一億，可能飲太多酒、食得太多肥膩嘢，血壓高未必係一件好事，其實要睇你個心滿唔滿足。</p><p>李丞責簡歷</p><p>‧原名李紹唐，現年41歲，父親是高州名風水師李發文<br>‧19歲投身風水界<br>‧推出過多本玄學雜誌，包括《傳奇》、《玄機》等<br>‧曾在報章及雜誌撰文，任電台及電視台主持，客串《行運秘笈》及《豪情》等電影</p><p>兔年整體投資策略</p><p>跟李丞責做專訪，少不免要問流年運程。<br>兔代表聆聽，兔年應多聆聽少說話。「狡兔三窟」，明年是找出路的時間，是搵路退的時間，不宜進攻。<br><br>金<br>南北韓衝突有機會令金價上升，加上美元下跌利好黃金，料黃金走勢可持續到2011至2012年<br><br>木<br>建材、家具、時裝等走勢不太理想，雖然舊區重建帶出的爭拗較多，但投資物業可留意重建區域<br><br>水<br>今年大利，尤其交通、旅遊、運輸、修路等行業<br><br>火<br>二黑星在南位，如電子科技、燃料、飲食股等，波幅大，需謹慎。要留意大型火災、爆炸等事故<br><br>土<br>今年當旺，保險、醫藥、教育、糧食股等，可看高一線</p><p>僅一類凶宅可買</p><p>「我係一個睇風水嘅人，我會欣賞一間屋能夠住到人發達。」物業佔李丞責資產四成，他說中國人始終要有瓦遮頭，樓有本身價值，可視為投資工具，同時亦是必需品，「所以我欣賞樓多過股票。」<br>無論賭馬、買六合彩，抑或投資股票，李丞責都是從玄學角度出發，置業亦一樣，地區、發展商對他來說並不重要，「非常時、非常事，如果實際情況解釋唔到，不妨用多啲角度，用幾千年嘅經驗睇吓。」</p><p>09年沽出所持物業</p><p>97年頭，他賣出大部份物業，01至03年重新置業，把握了高位沽出，低位買回，但08、09年尾他再將物業賣出，今次的升浪卻要近年才到高潮，「中庸啲講，我09年賣晒啲樓，10年嚟呢個升浪，升多10個percent，我係賺唔到，但跌嘅時候都掂唔到我。」<br>睇風水目的是趨吉避凶，但凶宅對李丞責來說並無忌諱，「如果唔係風水導致有人死亡，我都會買，但要睇我夠唔夠錢。試過豪宅區有『凶宅』，但我唔夠錢買。」他說，會不時發掘銀主盤和凶宅問題根源，研究當中原因。</p><p>做大客毋須多曝光</p><p>李丞責三代均是玄學家，父親為高州名師李發文，他14歲隨父登山涉水、尋龍點穴，19歲已成為風水師，但卻因年少得志，面對挑戰，「『你彈開啦，你睇風水點解冇鬍鬚，你幾多歲呀？』你試想，廿幾年前我個樣望落去幾多歲吖？」難聽的說話又豈止於此。<br>入行沒多久李丞責在夜校教書，遇着都是年紀較大的學生，「我試過幫人睇相時，旁邊嘅人不斷講，『唉，你唔好信呢個o靚仔啦，佢得嘅話發咗達啦！』」這句說話提醒了他，要身體力行去投資，證明給別人看。不過，李丞責並非希望做玄學界第一人，寧願永遠排第四，「槍打出頭鳥，點解要做最好嗰一個，我唔係包尾嗰個咪算囉。」<br>曝光率早已不低的李丞責，近年經常為電視台拍攝節目，他說：「我人生並唔係為曝光率而生存。真係有錢嘅，我嘅大前輩董慕節、陳伯，搵幾多錢？使乜曝光。真正做大客係唔需要曝光率。」</p><p>後記：錯在坦白</p><p>採訪當日正值李丞責運程書簽名會，少不了測字環節，一到這些有人歡喜有人愁的環境，說話技巧很重要，李丞責說，人要積口德，「睇得啱同識做人係兩回事。」<br>有此體會，原因是李丞責朋友曾質疑他，要求他列出10項事件，若當中有1項不對，就請他及早「收山」，年少氣盛的他過份坦白，「第一樣嘢係你屋企個仔唔係你親生。第二樣係你老婆同你離婚嘅原因唔係……，講到第四樣，朋友黑咗面、走咗，其他朋友呆晒。」<br>風水師見記者，多以「贈幾句」為見面禮，但由訪問開始到結束，李丞責沒有贈小記一兩句，問他為何，他瀟灑地說：「我覺得冇需要。」是的，小記有需要必自行求教，但若丞責師傅與小記有緣，亦不妨多加提點，以便小記六合常中。</p></body></html>