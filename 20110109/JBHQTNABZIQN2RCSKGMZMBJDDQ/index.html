<html><header><meta charset="utf-8"><title>男生圍：李家仁踏上小明歡笑路</title></header><body><h1>男生圍：李家仁踏上小明歡笑路</h1><p>「你話雞貴定龜貴？我話冇所謂，最緊要好食！」兒科醫生李家仁隨本報到市場買餸，拿着老婆大人的購物list，邊買邊rap出《小明上廣州》的爆笑急口令。59歲老頑童，憑此曲一過歌星癮，雖也換來嘲笑抨擊，但他仍然自得其趣。人人知唱小明之樂，而不知醫生之樂其樂也。　撰文：馬建華</p><p>「煲個冬瓜猛咁，你我哈哈笑。」穿上西裝、結起煲呔的李家仁醫生，緊隨拍子搖頭搖腦擺手擺腳，牙斬斬作勢食冬瓜的模樣盞鬼兼得意。這首《小明上廣州》當選林海峯「我最喜愛歌曲」五強；網上點擊次數突破30萬；英、美、加、澳fans無限loop爆網；甚至有師奶打上電台問醫生幾時出碟，李家仁也覺是意外驚喜：「估唔到59歲都實現到夢想！」</p><p>肯聽就OK</p><p>一曲熱爆，除了李家仁的生鬼演繹，負責曲詞的韋然歌詞精準啜核外，也不得不歸功於網民狂like、討論區瘋狂轉載、甚至形形色色的惡搞版本出現，有洗腦版、倒轉版、小明北上尋歡版層出不窮。別人笑佢太瘋癲，佢笑他人看不穿，李家仁依然故我，被惡搞也落落大方：「正常吖，創意吖嘛，只要唔好太粗鄙啦……希望！」還引用「God'sfavoritewordiscome」，即叫大家肯聽就O：「你鍾唔鍾意冇問題o架！最緊要點擊率咋嘛！你聽，我就開心。」<br>面前的李家仁醫生，從電話鈴聲以至上班裝束，都充滿着「大唔透」的童真，然而閒談間既有星爺的幽默、也有老叟的睿智，更甚是渾身散發正能量。一點更可以肯定，他絕對不是扮小丑或愛出風頭類型，他是真心喜歡唱歌，也希望將歡樂分享出去。難怪他是小朋友、大朋友、中學生、大學生的偶像，畢竟港孩是李家仁的強項。</p><p>發夢當歌星</p><p>其實《小明上廣州》是《小明坐火車》的延續篇，01年推出時曾引起一時佳話，也讓人知道李家仁是實力偶像派兒歌歌手。提到為何有衝動整首廣州版？李家仁哈哈笑說：「小明坐咗好多年火車，我同韋然話：『喂，整番首小明啦！』當時佢唔鍾意，唔想咪由佢先囉。05年開始我好多時候返廣州過年，咁之後又亞運，廣州唔同晒，我話係時候整番首廣州啦，真係出咗嚟。」《上廣州》歌詞最抵死肯定是rap的一段，甚麼「入實驗室㩒緊急掣」、「一蚊一隻雞」的oldschool急口令盡出，令人聯想起撐粵語；至於「唔做河蟹打橫嚟」更被視為有政治意思。李家仁依舊哈哈笑說：「呢個其實冇乜嘢政治意識嘅，唱隻歌仔咋嘛，使乜咁緊張呢？曹雪芹寫《紅樓夢》都未必咁多嘢諗啦！」<br>李家仁不諱言年幼時已打算做歌手：「發吓夢唔得咩！」中六時讀聖保羅男女中學，膽粗粗報名參加歌唱比賽，唱完第一段就被人叮走冇得留低，他清楚「真係唔得喎」，於是發憤讀書考進港大讀醫：「呢條路唔通，就去第二條路囉！你要知道你能力所限，明明做唔到，係都要去做，咪盞做一世配角、茄喱啡囉！」</p><p>《小明上廣州》　曲/詞：韋然</p><p>*小明上廣州，探親友樂同遊<br>小明問阿媽，買乜嘢畀親戚好友<br>小明上廣州，搭高鐵樂悠悠<br>飛馳越秀山，家陣廣州乜都有<br>#廣州話的確最妙，盞鬼兼得意<br>煲個冬瓜猛咁，你我哈哈笑<br>珠江旭光接亞運，食在廣州正<br>沙面西關說故事，嘆吓真寫意咯<br>rap：一蚊一隻龜，一蚊一隻雞<br>你話龜貴定雞貴，其實乜嘢都冇問題<br>做人最緊要心足，千祈唔好咁虛偽<br>你好我好大家好<br>我幫你，你幫我，實唔驚冇計<br>兄弟手足要和睦，鄰里互助互包容<br>一齊嚟開心唱隻歌仔<br>呢個世界冇閉翳<br>Repeat*#<br>rap：去實驗室㩒緊急掣，<br>做人做事點可以亂嚟<br>以前就話行路上廣州，家上落快過鬼<br>直通車啜聲就到，將來高鐵快得重巴閉<br>省港澳其實都係一家人，<br>樹同根，水同源<br>飲下早茶，唱隻歌仔，唔做河蟹打橫嚟<br>Repeat#<br>小明上廣州，探親友樂同遊<br>開懷在唱歌：家陣廣州乜都有！</p></body></html>