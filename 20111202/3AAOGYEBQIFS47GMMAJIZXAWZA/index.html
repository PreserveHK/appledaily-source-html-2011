<html><header><meta charset="utf-8"><title>求驗客手記：英倫球隊齊輸波 - 求驗客</title></header><body><h1>求驗客手記：英倫球隊齊輸波 - 求驗客</h1><p>曼聯喺英聯盃8強主場爆大冷輸咗畀水晶宮出局，其他同晚出場嘅英國球隊都好羞家；另一英超勁旅熱刺，喺歐霸盃A組關鍵戰同樣陰溝裏翻船，成個下半場踢多一個人，但主場竟以1:2不敵希臘嘅PAOK；熱刺箭頭迪科爾曾經喺75分鐘近距離破門，不過球證就話佢犯規在先判入球無效（左圖）。最後一輪熱刺一定要贏波，兼望魯賓卡山大敗畀PAOK先有機會出線，真係前路難行。<br>另外，有施積（右圖）射失12碼嘅伯明翰，喺歐霸盃H組作客一球不敵葡超嘅布拉加，命運操縱喺布魯日同布拉加手裏；而英倫三島傳統勁旅之一些路迪，喺I組主場亦以0:1不敵西甲嘅馬德里體育會，下場一定要作客贏烏甸尼斯先可以出線。</p></body></html>