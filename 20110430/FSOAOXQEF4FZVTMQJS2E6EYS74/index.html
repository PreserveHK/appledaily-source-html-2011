<html><header><meta charset="utf-8"><title>邊聽邊收Phone　3D摺耳筒</title></header><body><h1>邊聽邊收Phone　3D摺耳筒</h1><p>自從iPhone面世，蘋果迷已經習慣當佢係隨身Jukebox！嫌唔夠靚聲？既然無得提升硬件，惟有用靚Headphone谷盡佢！帶耳筒聽歌係爽，但煲煲吓有電話，要除低接又真係幾麻煩；AKG出咗款可以講電話嘅耳筒，邊「炸」機邊收Phone都得！<br><br>記者：王震遠<br>攝影：楊錦文、林栢鈞<br>Models：Jessica&amp;Ryan@Inspire</p><p>螢爆外星青</p><p>奧地利品牌AKG最近有新搞作，搵嚟金牌音樂人QuincyJones，推出全新中檔Q系耳機；有呢個同MJ合作過嘅美國著名音樂人力撐，自然有番咁上下實力。機身玩味十足，用螢爆「外星人」青綠色，唔止聽得仲睇得！<br>用得iPhone都係潮人居多，Q-460使用了AKG自家3D-Axis2折叠設計，可以將佢屈埋後、再扭多扭，摺埋只如手掌般大小；仲可以輕鬆放入保護盒內，方便收藏！</p><p>煲粥煲歌2合1</p><p>Q-460將音樂元素同電話功能2合1！跟機送埋一條有Mic同播放掣嘅線畀用家，接聽電話㩒個掣就妥晒，播放掣仲可控制音量。市面上大耳筒又啱iPhone用嘅唔多，同類型有Shure，不過佢要另買配線，AKG一雞兩食，抵玩好多！</p><p>流行曲　人聲夠標</p><p>家潮人愛戴Monster，雖則低音夠沉實，但講到中高音表現，Q-460絕對贏晒！戴過佢試聽音樂會，人聲同樂器都算豐富，隔音亦幾正；仲要平前者幾嚿水，用嚟煲潮人最愛嘅流行曲，感覺無得彈！</p><p>AKGQ-460$1,390</p><p>頻率：11Hz~29,500Hz<br>阻抗值：32Ω<br>靈敏度：126dB</p><p>3g輕型　跑步耳筒</p><p>Q-350作為一隻iPhone專用入耳式耳機，音質走平均路線，但聽人聲尤其最佳！跟機線一樣配置Mic及音量控制功能，但論最大優勢，係佢用咗超輕設計，唔計耳筒線僅重3g，超輕巧、戴住佢同iPhone一齊跑步最啱。</p><p>AKGQ-350$840</p><p>頻率：12Hz~23,500Hz<br>阻抗值：16Ω<br>靈敏度：121dB</p><p>無壓力　3D耳墊</p><p>如果想玩AKG嘅Hi-Fi友，可以留意吓Q-701。呢隻鑑聽式耳筒，主要標榜玩靚人聲及聽Jazz音樂；機身單元採用雙層震膜設計，細緻位都聽得到無失真；真皮頭戴式仲採用獨特3D軟墊設計，啱啱好緊蓋耳仔，又無夾實嘅壓力，就算長時間佩戴都好舒服。</p><p>AKGQ-701$4,190</p><p>頻率：10Hz~39,800Hz<br>阻抗值：62Ω<br>靈敏度：105dB</p><p>查詢：華仁影音（27877993）</p></body></html>