<html><header><meta charset="utf-8"><title>今期流行：叛逆K4</title></header><body><h1>今期流行：叛逆K4</h1><p>青蛙可以變王子；豬扒都可變女神。憑無綫劇集《點解阿Sir係阿Sir》冒起成宅男新寵的樂瞳和沒對白的學生妹蔡嘉寶（Akina），女大十八變。樂瞳日前接受訪問時，不但自嘲學生時代是「豬扒」，還自揭變靚秘密，她與無綫新人黃得生、朱敏瀚和羅鈞滿在劇中組成反叛學生K4，校內橫行霸道，惡出氣勢，人氣力壓同劇孭飛小生陳豪和花旦楊怡，果然後生可畏。<br>撰文：比華利</p><p>台灣偶像劇《流星花園》捧紅F4，最近無綫熱播劇集《點解阿Sir係阿Sir》也彈出4名反叛學生K4，他們是3男1女組合，成員包括樂瞳、黃得生、朱敏瀚和羅鈞滿，其中樂瞳更升呢成為高登女神，熱爆網絡。K4日前相約球場鬥一番，樂瞳穿上吊帶裙化身球證，女神魅力果然沒法擋，三子即暈得一陣陣。</p><p>豬扒變臉升呢女神</p><p>《點》劇播出才兩周，由於劇情以校園生活為主，雖然K4統統是超齡學生，卻因為他們的反叛行為正是時下學生真實寫照，更受網民注意，其中樂瞳扮演的反叛學生妹還涉援交，演來入木三分，不過，她再三強調自己中學生活絕對清純，她說：「我家教好嚴，媽咪唔准我出夜街，喺學校我係『薯仔』，冇乜自信，男同學眼中嘅『豬扒』，佢哋好鍾意整蠱我，所以出嚟做嘢更發奮要變靚啲，我好用心學化妝，我敢講全身冇做過後天加工。」<br>樂瞳曾擔心角色乞人憎，天堂地獄懸差一線，她不但搶同劇花旦小生楊怡及陳豪風頭，還成為高登女神，一切始料不及，樂瞳興奮說：「我演『中女』（劇中花名）呢個角色，冒好大風險，我預咗出街俾人鬧爆，點知出嚟效果咁好，我真係有少少運。」</p><p>朱敏瀚驚得罪宅男</p><p>身高僅5呎的樂瞳憑《點》劇升呢為女神，她竟自慚當之有愧，她謙虛的說：「喺我心目中，女神形象係要高高瘦瘦，頭戴后冠，着條飄逸白裙，至少好似Angelababy同林志玲咁，我自問不如，我啱做『乾物女王』多啲。鏡頭以外嘅我，其實好喱啡，我屋企好亂，食完嘢又偷懶唔執，所以做到好親民。」樂瞳剖白感情生活dry爆，她說：「我冇拍拖十幾年，大家咁支持我，難得有機會，梗係專注工作先。」<br>到底哪一類型男仔是女神心儀對象，樂瞳說：「我欣賞男仔有才華，識彈琴又或者運動了得，唱歌叻都唔錯。」樂瞳經常與三個「巴打」鬥嘴，若要在他們中挑最有發展機會的，未知她會選誰？訪問期間，坐在樂瞳身邊、現年27歲，去年在無綫台慶被抽中100萬獎金獎品的「梨渦男」羅鈞滿，在劇中演張柏全一角，似乎對女神最殷勤，不知可是避嫌，樂瞳偏偏卻揀K4中僅18歲、演莫澤基的朱敏瀚，她說：「我未試過同細過我嘅人拍拖，試吓姊弟戀都唔錯，或者我哋組隊『糖姊弟』。」<br>朱敏瀚聽到女神欽點卻無福消受，他說：「佢係宅男女神，我唔想生命受威脅。」事關糖兄妹的糖兄與糖妹的緋聞傳出，馬上被網友插爆，前車可鑑，嚇到朱敏瀚怕怕，寧保獨身，也不敢冒犯女神。</p><p>黃得生校園刨鹹書</p><p>樂瞳坦言戲裏戲外，三男對她保護有加，她說：「Dickson（黃得生）同Brian（朱敏瀚）平時好照顧我，佢哋會幫我拎吓嘢，Dickson有時仲會見我忙，買埋嘢畀我食；至於阿Moon（羅鈞滿）就係K4裏邊最大嘅一個，佢思想成熟啲，我有乜嘢都會問吓佢意見，大家商量吓。」<br>樂瞳坦言期待K4延續，她說：「我哋4個都鍾意音樂，希望有機會畀K4喺樂壇發展，又或者開《點》劇續集，講K4大學篇。」<br>K4男生中以飾演范泰的黃得生走勢最好，在無綫官網人氣排行緊貼樂瞳成為第二位，他說：「我喺劇中扮K4最惡嗰個，回想中學生涯，我讀男校，都幾曳吓，會整蠱老師，講吓黃色笑話，當然仲有偷睇鹹書，呢啲係男校生活必備。」<br>髮型：RickChoiofIlColpo（樂瞳）<br>服裝：ROXY（樂瞳）</p><p>樂瞳（Cilla）</p><p>原名：龔茜彤<br>年齡：24歲<br>入行經過：06年參加無綫節目《美女廚房》，為美少女廚神參賽者之一而入行。<br>演出經驗：《仁心解碼》、《宮心計》、《刑警》和無綫遊戲節目《一擲千金》中任千金小姐等，曾出唱片《乾物女皇》。</p><p>朱敏瀚（Brian）</p><p>年齡：18歲<br>入行經過：第24期無綫電視藝員訓練班<br>演出經驗：《洪武三十二》、《女拳》和《魚躍在花見》等。</p><p>羅鈞滿（Moon）</p><p>年齡：27歲<br>入行經過：第23期無綫電視藝員訓練班<br>演出經驗：《談情說案》、《畢打自己人》和《巾幗梟雄之義海豪情》等，去年台慶頒獎禮獲100萬獎金獎品。</p><p>黃得生（Dickson）</p><p>年齡：22歲<br>入行經過：第23期無綫電視藝員訓練班<br>演出經驗：《洪武三十二》、《女拳》和《刑警》等。</p></body></html>