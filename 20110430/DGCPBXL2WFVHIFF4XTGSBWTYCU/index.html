<html><header><meta charset="utf-8"><title>馮仁昭四圍超：狂迷唱黎明情歌冧樂基兒 - 馮仁昭</title></header><body><h1>馮仁昭四圍超：狂迷唱黎明情歌冧樂基兒 - 馮仁昭</h1><p>天王嫂樂基兒（Gaile）噚日喺旺角出席代言嘅護膚品Neutrogena記招，Gaile喺台上主持破冰儀式，畀突然爆破嘅紙炮嚇親，不過都唔夠場外驚嚇。Gaile接受訪問時，吸引場外一位扮到成個蔡楓華咁款嘅男士、拎住自製假咪、嗌破喉嚨大唱Gaile老公黎明（Leon）嘅情歌《那有一天不想你》同《今夜你會不會來》，又勁chok樣同飛吻，全場都為之側目，Gaile聽到都忍唔住偷笑。</p><p>Gaile話咁多人喺度冇驚過，仲好搞笑話：「佢可能係Leon嘅歌迷。」Gaile仲話會畀個讚賞佢，因為喺咁多人面前唱歌好有勇氣，都唱得好好聽，佢話平時Leon就冇咁唱過歌畀佢聽，但佢會將件事講畀Leon知，Gaile又話：「可能佢想表演，我喺美國大，街邊都見好多人唱歌，可以當佢藝術家。」</p><p>讚老公投資叻</p><p>啱啱喺美國返香港嘅Gaile話，已經同媽咪預祝咗母親節，老公因為拍戲冇同行，佢仲讚老公拍戲瘦咗好多。問佢老公係咪更加靚仔？佢甜絲絲話：「差唔多，以前都OK。」講到有傳張栢芝投資億元買樓，Gaile話本身都有投資，但好多嘢都係Leon叻過佢喎。</p></body></html>