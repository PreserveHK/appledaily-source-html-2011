<html><header><meta charset="utf-8"><title>訛稱家事唔返港山聰倫敦陪超雲有相為證</title></header><body><h1>訛稱家事唔返港<br>山聰倫敦陪超雲有相為證</h1><p>頻頻被踢爆講大話的陳山聰和何超雲打得火熱，近日山聰被爆掛住瘟女有工唔願開，搞到被飛出無綫台慶劇《回到三國》，雖然他辯稱家有要事，但昨日卻有讀者提供山聰在倫敦密會超雲的鐵證，看來他想翻身都難。</p><p>現年34歲的陳山聰與賭王三房千金何超雲的戀情鬧哄哄，山聰為陪伴超雲遊山玩水，不惜做大話王，雖死口不認與超雲拍拖，但又頻頻被拍得兩人約會，就連三太都擔心愛女被山聰拖累，有傳三太欲棒打鴛鴦，勒令超雲赴倫敦讀書，山聰自然出招，有指他臨時向公司請假11日，買萬元機票赴英陪超雲。</p><p>平民區齊嘆茶</p><p>愛情得意的山聰似乎不太重視事業，之前他已連番缺席新劇宣傳而惹怒無綫高層，原本他獲安排參演台慶劇《回到三國》，但他將假期一改再改，為免影響進度，有指劇組決定飛起山聰由敖嘉年接演，山聰為自己留後路，向公司辯稱因家有要事而辭演。<br>不過昨日卻有讀者提供山聰和超雲在倫敦約會的鐵證，再一次踢爆山聰講大話，日前有人目睹超雲和山聰在倫敦一間百貨公司foodcourt嘆hightea，該照片從高處拍下，雖然頗遠，但仍可辨出是山聰和超雲，兩人到異地拍拖也放下戒心，超雲更放下千金身份在平民化的地方約會，座位下放了幾個紙袋，相信兩人拍拖不忘購物。愛上微博的超雲昨日也上載一張黐了chanel雙「C」閃石的iPhone殼照片，未知是否山聰相贈的新禮物。</p><p>樂易玲會處理</p><p>對於山聰又再講大話唔開工，《回》劇監製劉家豪就說：「呢個都係由你口中聽到，我哋一路溝通，知道佢屋企有事，但我哋都唔知乜事。」記者指有人報料在倫敦目睹他與超雲一起，劉家豪說：「咁堅？係咪o架，我哋家肯定換咗人o架啦。」若陳山聰講大話推劇，無綫會否採取行動？劉家豪說：「如果係嘅話，樂小姐（樂易玲）一定會處理，家係話有人報料啫，我哋更加唔知啦，睇吓事情發展點樣先啦。」記者曾嘗試聯絡陳山聰，但一直未獲回覆。<br>採訪：林妃</p></body></html>