<html><header><meta charset="utf-8"><title>iPhone變Remote　凌空Play歌</title></header><body><h1>iPhone變Remote　凌空Play歌</h1><p>喺屋企聽歌煲碟，最愛用Hi-Fi播住隻心愛CD，扭到大大聲咁起勢「焚機」，不過最煩係CD內歌曲數量有限，亦唔方便左揀右揀。直到出現iPod同iPhone，直情當佢係隨身Jukebox，想喺屋企播歌？以前就話用Dock，家唔使咁麻煩，JBL啱啱推出嘅OnAirWireless，連插線都慳番!<br><br>記者：王震遠<br>攝影：伍慶泉<br>Model：Alia&amp;Kay@PureModels</p><p>用Wi-Fi串連</p><p>呢個技術係使用iOS4.2先開始支援嘅AirPlay功能，即係由iPod、iPhone或者iTunes等iDevice直接向內置支援AirPlay嘅音響輸出設備提供即時串流，連接方法唔係透過藍芽，而係透過Wi-Fi傳輸，所以信號覆蓋範圍更加大。不過現時支援AirPlay嘅設備唔算好多，只有幾間大廠如DENON、B&amp;W同JBL等有推出兼容AirPlay嘅揚聲器，要數首批喺香港搵到嘅產品，JBL新出嘅JBLOnAirWireless係其中一款。呢款JBLOnAirWireless，係世界上首款支援AirPlay兼有彩色螢幕嘅揚聲器，可以將iTunes10或者網上電台嘅聲音輸出直接傳到設置上，只要所有設備都係喺同一個Wi-Fi網路，就可以連接開去，真正實現iHome無線概念，將生活態度再提升上另一層次。</p><p>封show螢幕</p><p>除咗電腦上嘅iTunes可以播歌，iPhone或iPod亦都可以，最正係可以當埋遙控咁用，只要直接喺iPod內控制音量同跳播歌曲，JBLOnAirWireless都會馬上Detect到。試想像浸緊泡泡浴用佢嚟聽歌，唔使起身都可以控制到大細聲同聽邊首歌，夠晒方便！JBLOnAirWireless另一個特色就係有個彩色螢幕，除咗方便用家可以喺Menu上選擇功能，播歌嘅時候仲識Sync埋iDevice內嘅唱片封面，人性化十足！</p><p>靚聲收貨</p><p>講番基本功能，唔用AirPlay可以用番Dock連接iPhone或者iPod，唔想聽音樂亦可以聽收音機，加上佢仲有AUX輸入，當佢係電腦喇叭用都仲得！此外，音色方面亦好出色。小記試用iPhone播放幾首流行曲，試聽後發現中高頻表現唔錯，樂器聲明顯清晰實淨，人聲亦夠圓滑突出；可惜低頻唔算特別雄厚，BandSound樂迷可能滿足唔到，但係Pop、R&amp;B等樂迷收貨有餘。</p><p>AirPlayStepbyStep</p><p>Profile</p><p>Wi-Fi：802.11b/g<br>頻率響應範圍：20Hz-20kHz<br>信號雜訊比：&gt;90dB<br>查詢：ThinkingGroup（29551088）</p></body></html>