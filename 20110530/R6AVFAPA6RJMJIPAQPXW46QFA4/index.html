<html><header><meta charset="utf-8"><title>中環在線：日本科網刁王　中港搵嘢買 - 李華華</title></header><body><h1>中環在線：日本科網刁王　中港搵嘢買 - 李華華</h1><p>上星期五華華喺中環ifc碰到久違嘅鈴木雅典。此君何許人也？佢稱得上係香港科網一代梟雄，當年就係佢一手帶領光通信呢條過江龍嚟香港，大舉投資互聯網業務。2000年頭，盈科數碼動力主席李澤楷同光通信主席重田康光，以私人名義換股單世紀大刁盛惠10億美金，就係由鈴木撮合。到今日呢個紀錄仲未被打破。當時光通信國際（603，現已易名中油燃氣）由1蚊升到上廿幾蚊，亦係佢嘅傑作。<br>咁耐無蒲頭，鈴木今次喺中環現身所為何事？無論華華點問，鈴木都唔肯回應，但就話日本呢幾年經濟唔好，好多公司都知道要生存，一定要走出去。</p><p>吼資源、食品項目</p><p>加上前排日本大地震，將日本東北糧倉震散，更加快日本企業走出去，搵JVpartner兼搵資源、食品類收購項目。佢呢排正安排一大堆日本企業去中國、香港搵嘢買。<br>查實華華上星期都聽過第一東方投資老闆、「日本通」諸立力講，311後日本好需要搵人幫手、搵嘢買，佢個office個幾兩個月以來日日都有日本人上去開會。唔知鈴木呢次會唔會再次搵到高手，同佢策動另一單世紀大刁呢又？<br><br>李華華<br>mailto:LiWaWa@AppleDaily.com</p></body></html>