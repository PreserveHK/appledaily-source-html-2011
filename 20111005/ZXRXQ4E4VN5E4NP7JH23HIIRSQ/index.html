<html><header><meta charset="utf-8"><title>啪部iPhone　後樓梯打野戰</title></header><body><h1>啪部iPhone　後樓梯打野戰</h1><p>儘管iPhone5快將出籠，iPhone4都仲有大把軟件、配件等住出。好似剛喺TGS亮相過嘅iPhone槍架，眨吓眼香港已出現，只要啪部iPhone4落去，天台、後樓梯等現實環境即時化成戰場。望住個芒一大堆異形突襲，舉槍掃射包你High到工作壓力全消！<br><br>記者：許福合　<br>攝影：伍慶泉<br>Model：Winkie@PureModels</p><p>擷取實景玩虛擬戰場</p><p>iPhone射擊Game大多篤吓個芒就當開槍，其實打唔打中都無乜刺激感。將部iPhone啪落呢套AppBlaster槍架度，就似足揸衝鋒槍四出殺敵，個野戰Feel何止提升百倍！AppBlaster並非女人街賣緊嗰類光線槍玩具，而係靠槍上2個扳機，去對應芒前2個觸控點，只須先將iPhone放入固定盒內，每當扳動扳機，就會牽動兩支控桿去碰觸屏幕，達致開槍、放炸彈等操控，勁有諗頭。<br>遊戲方面，暫只得一款《ApptoyzAlienAttack》可下載，啟動遊戲後，iPhone鏡頭會擷取眼前實景，讓你自編自導一個「辦公室打老細」、又或「維園驅趕外星人」古仔都無問題。異形敵人將由四方八面湧現，你要望住iPhone個芒，一邊搵出敵人一邊掃射，絕對High爆！儘管旁人以為你Short咗，但你不妨冷笑一句：別人笑我太瘋癲，我笑他人看不穿！</p><p>記住飛線免騷擾</p><p>AppBlaster適用於iPhone3GS、4同第4代iPodTouch，安裝時要留意將iPhone插上後，記得槍枝上有鎖定掣，否則殺敵時，iPhone盒好易會飛脫！而屏幕最好先將光度調到最光，這樣室外玩都可保證睇得清楚。另外iPhone在機盒內，接電話較難，建議先將電話轉駁飛線或用藍芽免提。<br>至於遊戲技巧，除咗考你眼明手快外，最重要如何利用放炸彈的時機，基本上是留待三隻以上才放彈，其他時間都係以子彈應付，仲要時刻注意血量，不要被異形咬死。每殺一隻怪都有分數，仲可傳送到GameCenter與世界各地高手比較。</p><p>槍架：AppBlaster（$580）<br>對應：iPhone/iPodTouch<br>遊戲：《ApptoyzAlienAttack》（免費下載）<br>查詢：JCShop（31022783）</p><p>同場加映<br>揸軚盤周街鍊車</p><p>iPhone上好多賽車遊戲，都係用體感方式控制方向，不過就咁揸iPhone扭，手感無論如何都差啲。最近試過iPhone軚盤AppWheel，裝上iPhone後就可開車，軚盤使用軟膠，揸上手手感都唔錯，基本上支援所有體感轉向的賽車類遊戲，不過最好是使用自動加速，如《Asphalt6》等。試玩時仲留意到軚盤大小適中，令玩家手握軚盤之時，仍然可碰觸屏幕操作煞掣、開Turbo等動作。</p></body></html>