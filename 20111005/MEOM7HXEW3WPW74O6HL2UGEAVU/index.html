<html><header><meta charset="utf-8"><title>185變220匹　A1爆辣心臟</title></header><body><h1>185變220匹　A1爆辣心臟</h1><p>改車玩法各有不同，有人要誇張出眾，出到街人人眼甘甘望住佢架車，乜嘢滿足感都返晒嚟；不過亦有人鍾意玩低調，不知不覺，要細心搵出它與別不同嘅地方。今次呢架AudiA1絕對是後者代表，睇表面與原裝直版有乜唔同，真係要花多少眼力，不過只要親身感受，自然發現它潛藏着不一樣嘅辣椒本領。<br><br>記者：趙慧敏<br>攝影：譚盈傑<br>Model：Rika@GME<br>車輛提供：TWAutosportLimited（21420005）</p><p>外表完美　主改性能</p><p>Audi推出A1時，擺明車馬以潮人為目標，老實講就係形象行先，對於啲愛享受高性能駕駛嘅一眾潮人，自然覺得唔多夠。好彩車廠之後就推出185匹SLine版，馬力來個大躍進，自然吸引一批追求速度嘅潮人追捧。至於呢位車主，新愛驅落地幾個月，對其外形簡直有讚無彈：「A1本身設計已經好靚仔，尤其係SLine版，包圍裙腳都做到好靚，而且原裝已經有質素唔錯嘅賽車Seat，要喺外形玩花臣，老實講，真係無乜地方落手。」不過對改車早已泥足深陷嘅佢，要落手豈會沒有地方，所以今次就主要集中在性能上搞搞新意思。</p><p>碳黑輪圈超難求</p><p>至於唯一在外觀上明顯改裝的，非一組RS18吋合金輪圈莫屬，碳黑色輪圈為令原來紅色小辣椒更增加野性美。原來車主訂購這套Neuspeed軨亦花上不少工夫，因為輪圈屬較偏門嘅美國品牌，它針對A1性能推出這款輪圈，車主為了令A1更加完美，當然抱住非要不可的心態，不過過程相當轉接，事關這個品牌在香港並沒有代理，雖然他曾向北京代理訂購，不過卻因稅款問題，令輪圈售價大增，最後向美國廠方多番要求下，對方才願意直接賣給他，「以萬零蚊價錢可以買到套完全Fit晒A1嘅軨，就算麻煩啲都係值得。」車主滿心歡喜地說。</p><p>馬力增加35匹</p><p>雖然A1高性能版已經有185匹馬力，不過車主仍覺得稍不足，於是用上SwissChipbox，令它由原來185匹增加35匹至220匹馬力，再配上電流增壓器，性能追上福士GTI，車主話：「以A1原裝嘅車重同動力，基本上去到150-160km/h，加速已經要拖慢，家改一改，去到230km/h一樣爽住咁飆去。」至於懸掛亦因此要作適量調節，這款換上KWV3系列絞牙避震機連彈簧組合，可因應路面情況調校車身高低同吸震，令攻彎時動作更加流暢紮實。雖然香港地似乎無乜適合路段又或機會跑到230km/h，不過改車這玩意，就是要滿足為每輛車追求極速嘅慾望。</p><p>改裝主要項目</p><p>SwissChipbox220hp　　$8,500<br>K&amp;N高流量風隔　　$900<br>超導流器　　$5,800<br>RS18吋合金輪圈　　$15,000<br>KWV3系列絞牙避震機連彈簧組合　　$22,800&#13;</p><p>AudiA1SLine版原裝規格</p><p>引擎：1,390cc直四Turbocharger<br>馬力：185bhp/6,200rpm<br>扭力：250Nm/2,000-4,500rpm<br>傳動：7速Stronic前驅</p></body></html>