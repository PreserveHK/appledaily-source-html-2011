<html><header><meta charset="utf-8"><title>王澤基鴻文 - 左丁山</title></header><body><h1>王澤基鴻文 - 左丁山</h1><p>基金F願意去大學演講，於是同一啲大學教授有聯絡，與港大王教授與中大王教授有聯絡喎，港大王就係王于漸啦，王教授每星期在信報發表長文講經濟，左丁山列為必讀。中大王係邊位呢？基金F話係一位年青牛津博士，以前係高盛行家，商而優則學，在高盛賺到夠就返回學府教金融，裨益下一代。左丁山唔識呢位王教授，但上星期六出版嘅iMoney雜誌有一篇封面文章，「教科書加價有理」，封面照片就係教育局副局長陳維安與中大金融系教授王澤基，王教授與潘凱媛、鍾耀恆合寫一篇長達十頁嘅文章，深入探討教科書分拆，結論係乜嘢呢，就是政府應把時間花在更有意義政策上，白啲講就係：教育局不惜氣力、不惜時間要書商分拆教科書與教材，爭拗成果毫無意義。好少見一位教授為一個社會議題做咁深入嘅資料搜集與探討，睇完呢篇壓卷文章，其他人唔駛再為呢個教科書分拆題目寫字咯，包括左丁山在內，教育局官員與大學教授如果唔閱讀王澤基教授嘅大作，請收口，冇資格講嘢。又或者如果另有教授唔順氣，要與王澤基對着幹，精心另寫一篇十頁文字批駁嘅話，則市民有福，讀者有福了。</p><p>基金F對書價與分拆全無興趣，與王教授唔會講呢樣，只會講香港金融基建與未來發展。佢嘅下一代讀國際學校，對本地學生嘅教科書認識甚少，故此冇意見。獅子山學會嘅皮蛋王以前又係讀國際學校嘅，記得用書好國際化，與其他國家地區嘅學生用書雷同，亦唔見有乜教材，佢話點解本地學校唔照辦煮碗呢？佢睇真啲，做小小研究，就發覺本港課程與IB，有極大不同，學生讀外國教科書就會好唔掂，如果要改書，首先就要改晒啲課程，向IB靠攏，而呢樣係特區政府教育局誓死不願嘅，唔好講第二樣，淨係「國民教育」一科已經要別樹一幟，即使明年無教科書用亦要實施啦。特區教育官員嘅思想非常獨特，廢除中史（睇教評會副主席何漢權文章就知道中史老師有幾激氣），大部份學生不識中國歷史，但又要講「國民」，幾荒謬。人地德國嘅中學有四科必修科，就係德文、英文、數學與歷史，睇吓德國人幾愛國！</p></body></html>