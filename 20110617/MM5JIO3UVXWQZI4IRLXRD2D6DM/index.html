<html><header><meta charset="utf-8"><title>阿媽飛溫哥華部署搶孫栢芝加國秘竇藏兩兒</title></header><body><h1>阿媽飛溫哥華部署搶孫<br>栢芝加國秘竇藏兩兒</h1><p>【鋒芝變之王牌在手】張栢芝在上月8日母親節當天，主動與舊愛陳冠希上演機艙世紀合照後引爆鋒芝婚變，事件擾攘至昨日已40天，風波繼續擴大。現時身在吉隆坡的栢芝，會在後日父親節前攜兩子與霆鋒會面，望他回心轉意；但萬一霆鋒企硬，栢芝也有後着，據悉她打算偷運兩兒到溫哥華秘竇，交由姊姊戴碧芝照顧，以擋謝家兩老搶孫，昨日栢芝媽更已飛往加國做先頭部隊，為女兒鋪橋搭路。</p><p>鋒芝婚變已演變成謝、張兩家成員出招互相箝制。張栢芝背夫與陳冠希（Edison）機艙合照，加上被指多年來吸乾霆鋒過億資產，新仇舊恨均令霆鋒怒不可遏，因而決定與栢芝離婚，栢芝卻想破鏡重圓，上周她已攜子由深圳飛往吉隆坡，打算趁霆鋒在當地拍攝電影《逆戰》期間謝罪。不過霆鋒心意已決，日前在新加坡的狄波拉已飛抵大馬會合女兒謝婷婷，母女聯成一線對抗栢芝。</p><p>交姊戴碧芝照顧</p><p>現時暫住父親鬍鬚勇大馬寓所的栢芝，一直盤算在後日父親節前，手揸王牌Lucas和Quintus見霆鋒，望以軟功化解婚姻危機。不過栢芝自知勝算五五波，若霆鋒態度企硬，將來兩人就要打官司爭兩子撫養權。基於栢芝下月初要開拍新片《河東獅吼2》，故她要先行收好兩張王牌，昨日栢芝媽已接旨出動，專程偕妹飛去加拿大打點一切，準備稍後將兩名孫仔藏於大女戴碧芝的溫哥華寓所。<br>原來栢芝的同母異父家姐戴碧芝常在加國打躉，早年栢芝供家姐在當地留學讀書，戴更在加國產女，栢芝遂於溫哥華買屋送給她。栢芝姊妹關係甚佳，去年栢芝懷Quintus時，戴碧芝不時幫手湊Lucas，而其女兒和Lucas又就讀同一學校，所以她對照顧Lucas甚有經驗，令栢芝大為放心。</p><p>挾兩子避謝家人</p><p>昨有知情者說：「栢芝一早已經諗好晒，如果嚟緊同霆鋒談判破裂，而栢芝跟住又要開工拍電影，咁兩個細路點算呢？佢唔想兩個仔受傳媒追訪，更加唔想接觸到謝家嘅人，栢芝想喺解決財產同子女撫養權問題之後，先畀兩個仔同謝家嘅人見面，所以咪先安排兩個仔去加拿大，其他嘢就遲吓再算。」栢芝的母親和阿姨昨午齊現身赤鱲角機場，現場有傳兩人飛去大馬搵栢芝，想不到是飛溫哥華才真，栢芝媽對記者提問封嘴之餘，更加快腳步入禁區。<br>栢芝媽憂女兒婚變，除了親飛溫哥華打點孫兒生活外，在剛過去的周日更請堪輿學家李丞責指點迷津，二人於西環一間餐廳會面，據知當日栢芝媽曾就鋒芝婚變一事，詢問李丞責如何化解鋒芝的感情危機，李也有提供意見。記者昨再致電李丞責，但他拒談鋒芝變，被問到從相學及命理中，鋒芝能否繼續一起時，李丞責語帶難言之隱說：「唔答呢啲問題，唔方便答，唔好意思。」</p><p>拉姑防栢芝突襲</p><p>栢芝一家因鋒芝鬧婚變團結一致，栢芝與父親回復密切關係，母親與家姐又出馬湊孫；至於另一邊廂的霆鋒也有備而戰，有妹妹和拉姑在大馬做後盾，留守酒店防栢芝突襲，有份參演《逆戰》的準妹夫安志杰則在片場實。連放五日假的霆鋒昨毋須開工，反而化上傷妝的安志杰和周杰倫繼續於吉隆坡時代廣場拍戲，周董要狂追陀槍安志杰，引來大批市民圍觀。　<br>採訪、攝影：夏琴、溫敏芝（香港）/楊浩賢、黃曉程（吉隆坡）
</p></body></html>