<html><header><meta charset="utf-8"><title>史上最強1系　MforMarvelous</title></header><body><h1>史上最強1系　MforMarvelous</h1><p>原以為有縮水M3美譽嘅135i，已屬1系最辣頂級，點知M系正宗傳人出現，將1系正式帶入MPower境界。由金屬橙主題色、型爆包圍、340匹癲狂馬力到六速棍仔，呢架1MCoupe個M字，已經唔止代表MotorSport咁簡單，簡直就係Marvelous！<br><br>記者：徐影龍<br>攝影：伍慶泉<br>Model：Hailey@GME</p><p>無敵車款　操控一流</p><p>要試大馬力細車，第一個諗起贏過郭富城同錢嘉樂、鍾情Megane及SciroccoR嘅吳家樂，「我都好期待成340匹嘅1M，一陣收工即刻過嚟！」唔係吹水，家樂仔喺沙田拍完劇，雖然淋完雨再曬乾，但仍不浪費時間補妝Set頭即趕過嚟將軍澳，全因畀面架1M。「嘩！個車頭好靚喎，成套包圍都好得，尤其側邊兩盞M字指揮燈。隻橙色都好靚，有啲似M3ThemeColor。內櫳不俗，軚盤用番M系藍紅線邊，其他皮位都有橙線縫邊，好靚。我貪心啲，架車咁大馬力，若換埋傳統桶椅會揸得更瀟灑。」<br>未講夠兩句，家樂已急不及待跳上車，實試1M真章，「雖然喺街好難試得盡，不過仍可感受到BMW嘅操控，的確比好多車廠優勝。咁細架車有成340匹馬力，但幾乎感受唔到TurboLag，抵讚！唯一問題係架車太穩，尤其頭胎用上245，尾胎更闊到265，入彎時少咗份尾轆車嘅癲狂玩法，就算熄晒TCS（循迹系統），玩「冬甩」打圈都好辛苦。其實咁都啱嘅，始終馬力太大，對非車手嚟講穩定性更為重要，想甩嘅咪換番窄啲嘅胎囉，好小問題啫！」</p><p>棍波一樣咁好揸</p><p>幾年前已謠傳1系會出MCoupe，今次近距離接觸，嗰種心頭狂跳嘅興奮感覺好耐無試過。學家樂話齋，金屬橙色車身好Sharp，唔會太斯文亦唔覺兇猛得難以接近。嶄新設計頭唇，令1系車身展現出歷來最高帥氣度，比同性能嘅135iA多份跑味。<br>就算只可喺工業邨淺嘗一下1M，見到棍波揸法仍然令人熱血沸騰，最難得新車馬力驚人，但完全平易近人，極力子磨擦點Range相當廣闊，唔會起步、高轉下轉波時，出現猛Chok情形，比一般棍波辣跑揸得更順更利落，對棍波日漸生疏嘅港人，定必可快速上手適應。由造型、內櫳到性能，1M絕對交足功課，對比大佬M3同M5，甚至X5M、X6M，全都超過一百萬，今次1M打破「M=Million」，據聞交車已去到2012年，證明價錢吸引，大把識貨之人爭做「M群」。</p><p>點解唔叫M1？</p><p>因乜事唔跟番大佬M3、M5咁叫M1？原來早喺1979年，寶馬有款跑車已命名為M1（右圖），當年有成286匹，可算係M系前身。為免混淆，32年後新車改名為1系MCoupe，簡稱1M。</p><p>家樂有Say</p><p>．車形、顏色到內櫳，靚得無話可說。<br>．加速力及操控不辱M系名聲。<br>．頭胎245、尾胎265太闊，好難甩尾。<br>．若換埋正式桶椅會更好。</p><p>記者有Say</p><p>．頭唇型爆，有變形金剛味。<br>．極力子寬容度超高，棍波生疏咗都揸得好順。<br>．以貨論價，M系Under一百萬相當抵玩。</p><p>BMW1SeriesMCoupe</p><p>引擎：2,979cc直六Turbo<br>馬力：340hp/5,900rpm<br>扭力：450Nm/1,500-4,500rpm<br>傳動：六速手波後驅<br>售價：$709,256<br>查詢：31299000（BMWHK）</p></body></html>