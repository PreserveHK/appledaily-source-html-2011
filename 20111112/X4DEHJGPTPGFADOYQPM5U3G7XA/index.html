<html><header><meta charset="utf-8"><title>肥田囧樣　躍變怒火鳳凰</title></header><body><h1>肥田囧樣　躍變怒火鳳凰</h1><p>每個人都有迷失的時候。<br>胡杏兒入行12年，嘗到高低起跌，她的演藝事業就好似日本富士急的Dodonpa過山車一樣，衝過很多小圈之後，垂直攀升，06年她到達事業第一個頂峯，三個月增肥40磅演何美田成為一時佳話，頂峯過後，以時速100公里121度俯衝直插，嚇至面容扭曲，魂不附體，以後的3年做戲亦只是得個囧樣。苦痛沉屈的日子過去，胡杏兒重拾自信，終於再次站起來，現正計劃向「視后」的終點進發。　撰文：楊潔雯</p><p>如果每一個人可以用文字來代表，林峯是chok，胡杏兒一定是囧。<br>囧其實是一個漢語古字，古語所言雙目有神，則形容為炯，是跟囧同義。不過，經過一班高登仔惡搞之後，變成一個網絡火星文字，一個網上熱爆的表情符號，被指囧樣即是「你個樣好委屈！」</p><p>囧字惹的禍</p><p>囧字對胡杏兒別具意義，囧字令她跌入人生谷底，卻又提醒她不要放棄，杏兒說：「以前都好有觀眾緣，唔知點解突然冇晒！記得06年，我都仲算係好新，拍《肥田囍事》嗰時，唔知自己係咁威，差唔多每個外景都有記者探我班。諗番起先知傳媒對我好好，係我唔識珍惜，嗰陣係吹捧得好勁，公司突然又加多一個獎，當時嘅我知道自己冇可能贏到阿佘，不過嗰時俾我感覺好似想捧我咁，覺得自己有機會，一個大一個細，我諗自己咁辛苦，公司都應該會畀個獎仔我啩！就當係勤工獎，所以嗰時好老定！點知出嚟食白果，嗰吓好記得，其實我唔介意輸，都預咗輸，但冇諗過輸得咁徹底。之後仲要頂硬上去慶功，當時如果唔去好小家囉！我去又點呢？係咁俾人影個落敗樣，好難頂，亦都係個經歷。」<br>胡杏兒是隻好性又自尊心強的蠍子，那年被徹底打敗，變得一蹶不振。她說：「嗰年頒獎禮後，再有唔同抨擊，就係嗰時開始，打沉我演戲嘅信心。」然後她用帶有恐嚇成份的比喻來說服面前的聽眾，她說：「你知嗎！演戲冇信心係件好恐怖嘅事，就好似你做記者，突然寫唔到嘢咁樣，好慘！當時我係一個反應都唔識做，再唔係得心應手，連做個反應都懷疑自己，我覺得好辛苦！我諗我冇信心咗起碼兩三年，好痛苦，不斷question自己究竟係咪真係咁差，但家過咗，我覺得係好事，呢個都係學習過程，冇嗰時嘅杏兒，就冇家嘅杏兒。」</p><p>萌輕生念頭</p><p>指南針受磁場影響，找不到正確方向，不過，胡杏兒個性頑強，下決心再撐起身子，傷痛期間還多得兩位姊姊全方位照顧，她說：「淨係匿喺屋企，真係會有輕生念頭，嗰時個人好emotional，好易觸動到脾氣同情緒，唔想同人傾偈溝通。我只係同兩個家姐傾訴，我好慶幸有佢哋，有時佢哋唔一定會明白，但一啖烏氣唔吐出嚟，會好唔舒服。」<br>胡杏兒另一個成長的轉捩點，是遇到拍攝《魚躍在花見》的劉松仁和張智霖，她說：「令我好番嘅，係松哥同Chilam，我最初拍嗰時好冇信心，問Chilam就知，知道個角色係公主病，我又怕會做到好乞人憎，又要可愛，又有乞人憎嘅元素，唔知點演。好彩Chilam係個好清嘅演員，演戲唔係好似演緊，好生活化，對我好有個新衝擊。至於松哥係前輩，教我好多演技同道理。最後出嚟人哋又鍾意，個人先定番，所以觀眾認同對演員好重要，我知道點解我咁在意觀眾認唔認同我，因為我鍾意做戲！」</p><p>愛情百分百</p><p>《我的野蠻奶奶》是度身訂做給胡杏兒和黃宗澤的，此劇製造幕前情侶，然後造就一對地下情人，再發展成大家眼中的戀人，本是最合襯的一對，最奇怪的是，即使被影到共處一室，不知何解仍未肯確認身份。偶像派？過時了，眼看陳豪和陳茵媺多甜蜜，搞到藝人變偽人，何苦呢？<br>問胡杏兒何時跟黃宗澤拍拖，她一定無話可說。換個問題，你兩個幾時開始傳緋聞？她說：「拍《野蠻奶奶》開始，佢話7年之癢嘛！」在娛圈怎樣維繫一段感情呢？她說：「我好儍，永遠係攞個心出嚟。我唔鍾意玩手段，係愛你就愛你，唔愛你睬你都儍，如果要用好多方法keep住呢個人，會好攰！我係愛你，That'sit！我會全心全意對你。」黃宗澤收到未！</p><p>不想一個人住</p><p>剛剛32歲的胡杏兒還未說完，她想擁有一個家：「我想有個family，family對我嚟講好緊要，我好怕一個人，我唔可以堅強到一個人生活，我都想做張曼玉，咁勁一個人生活。我家同家姐住，之前試過一個人住，返到屋企就開晒成間屋嘅電器，我想有屋企人，有family，我就係個要背後有嘢嘅人。」是甚麼？黃宗澤想吓喇！</p><p>衝擊視后　天時地利</p><p>現正有一股由電視城吹出來的烈風，顯示胡杏兒會是今年的視后大熱。胡杏兒憑《萬凰之王》沅宛一角角逐視后，沅宛貴為皇后，又是後宮之首，演皇后可以做視后，攞景兼贈興，她說：「我成日講攞獎係天時地利，《萬凰之王》係我今年第三套劇，頭一套《魚躍在花見》，年中《怒火街頭》，《萬凰》唔知反應點。」</p><p>唔想贏年資</p><p>論資排輩，12年胡杏兒大勝5年貨仔陳法拉，今年楊怡和鍾嘉欣又未入流，杏兒勝券在握：「信心都有八成，但如果係贏，梗係唔希望因為年資喇！希望係觀眾認同而贏！但我都擔心《萬凰》，唔算做得好好，有瑕疵，不過我都安慰自己，《萬凰》唔鍾意，都仲有《怒火》同《魚躍》。」<br><br>化妝：Phoebe@BravoWorkshop<br>手錶：Temporis<br>服裝：2068</p></body></html>