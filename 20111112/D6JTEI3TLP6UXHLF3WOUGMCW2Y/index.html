<html><header><meta charset="utf-8"><title>回歸科技戰　18人對戰怒炸巴黎</title></header><body><h1>回歸科技戰　18人對戰怒炸巴黎</h1><p>要數機迷心目中的王牌射擊遊戲，《CallofDuty》絕對係數一數二，最新作《CallofDuty：ModernWarfare3》，已經是同系列第8集，又係一眾槍友聚首開戰之時。今集故事會承接第6集而來，戰場又返到現代，由倫敦、紐約，殺到杜拜，連巴黎鐵塔都炸個不亦樂乎！<br><br>記者：許福合</p><p>扮演三角洲小隊</p><p>相比上集打二戰，筆者都係對現代戰爭感興趣多啲，《MW3》延續《MW2》故事，玩家再次成為美軍著名三角洲小隊，即係現實中成功擊殺拉登嗰支勁旅，雖然遊戲中拉登未有登場，但要面對由Makarov領導嘅俄羅斯極端民族主義分子，戰場仲由倫敦、漢堡、巴黎、柏林、紐約，打到去索馬里及杜拜等地，可以話係打勻全世界！遊戲操控雖然都係第一身射擊，但參考咗上集《SpecOps》嘅挑戰模式，可選擇單挑或雙人合作過關，另外仲新增Survival模式，玩家要不斷應付一波一波出現嘅敵人，殺人搶錢再去買更強武器嚟求存，最難處係敵方會根據玩家位置而調整出現地點，要埋伏絕不容易。</p><p>強化Killstreak連殺獎勵</p><p>《CallofDuty》除咗單人故事模式好玩，最受注目當然仲係多人連線對打。與以往一樣支援18人參戰，玩法亦保留番TeamDeathmatch、Deathmatch、Domination及Headquarters等玩法。上集大受好評嘅Killstreak連殺獎勵，今集會改良成為3種，除咗殺多啲敵人攞分外，幫隊友提供支援亦可取分，而且被殺後仍可繼續累積。仲有一種Specialis，每次8連殺後，可獲取預先設定Perk，但死後Killstreak會重新計算。<br>多人模式中，武器與玩家能同時升級，新增Proficiency嘅Perks，可替槍械提升能力，如降低後座力、保持瞄準穩定性等。高手們更可到PrestigeShop，利用分數購買雙倍經驗值及武器等，此後可更為發揮過人技術。</p><p>換副靚超望真啲</p><p>《CallofDuty》作為老牌系列作，玩家眾多，亦出現專門遊戲輔助用具，其中包括這副Gunnar數位光學眼鏡，具備專利技術，可有效加強影像細節、並提高視覺清晰度；輕量化鏡片材質，亦讓玩家能持久作戰，高手戴起來話唔定可打得更準！</p><p>《CallofDuty：ModernWarfare3》</p><p>遊戲平台：PS3、XB360<br>發行公司：ACTIVISION<br>遊戲類型：第一身射擊<br>遊戲人數：1人（網戰18人）<br>售價：$399</p></body></html>