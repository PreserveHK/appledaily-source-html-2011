<html><header><meta charset="utf-8"><title>無綫催谷新視后杏兒搶贏賀歲檔</title></header><body><h1>無綫催谷新視后<br>杏兒搶贏賀歲檔</h1><p>胡杏兒一躍成為視后，無綫嗱嗱臨繼續為她造勢，即時以她擔演的新劇《換樂無窮》做賀歲劇，同時也借助杏兒的視后氣勢，帶起首次做男主角的李思捷，同時為福祿壽演唱會免費宣傳，無綫呢條數認真識計！</p><p>胡杏兒成為視后，聲價自然不同。無綫的賀歲檔上線劇集要在鄭少秋、陳豪和陳茵媺主演的《心戰》及胡杏兒、李詩韻及李思捷主演的《換樂無窮》之中二揀一，最終選了出爐視后杏兒擔大旗的《換樂無窮》，食住視后之勢，乘勝追擊。<br>《換》劇由李思捷擔正，是他第一次以個人身份做男主角，這樣既可乘勢捧李思捷，又可順道宣傳福祿壽演唱會，兼趁新春為觀眾帶來歡樂。不過，賀歲檔並非絕佳檔期，因為農曆年長假多人外遊，收視往往只屬一般。</p><p>聖誕新年留港</p><p>對於擔正新劇做賀歲劇，杏兒十分開心，至於收視可能受影響，杏兒說：「冇乜所謂啦，我對個劇有信心，因為劇情好得意好特別，同思捷合作又好有火花，希望觀眾開開心心，輕輕鬆鬆咁過年啦。至於編排檔期同收視，都唔到我控制。」<br>忙完《怒火街頭2》後，杏兒原本月中要到橫店拍內地劇《董小宛》，不過現在押後至明年初才出發，聖誕和新年黃金搵錢檔期都留在香港，問到榮升視后會否即時加價？杏兒說：「唔會喇，不過呢啲交畀經理人處理，我大半年嚟不停拍劇，都要好好休息吓同埋刨劇本。」突然擠出假期，已公開與黃宗澤的戀情的她今年聖誕會否過得特別甜蜜？她即甜笑說：「哎呀！唔知呀，都未有安排。」黃宗澤識做啦！<br>採訪：汪芷寧</p></body></html>