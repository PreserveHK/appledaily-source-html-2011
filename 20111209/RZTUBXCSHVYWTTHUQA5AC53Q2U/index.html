<html><header><meta charset="utf-8"><title>馮仁昭四圍超：張舒雅迷魂箍啜實男友 - 馮仁昭</title></header><body><h1>馮仁昭四圍超：<br>張舒雅迷魂箍啜實男友 - 馮仁昭</h1><p>當選08年港姐冠軍嘅張舒雅經常俾人話係最hea港姐，雖然佢嘅工作態度備受質疑，但做女朋友真係一流，前晚佢被發現同科技公司老闆男友Samuel喺銅鑼灣行街，狂施冧招向男友投懷送抱，連shopping買嘢都自己畀錢，成為最佳女友當之無愧。</p><p>畀錢唔靠男友</p><p>前晚8點幾，素顏着黑衫嘅張舒雅同男友喺銅鑼灣世貿廣場行街，兩個人去到無印良品嘅零食區，雖然附近好多人行來行去，但張舒雅一於少理，突然停低轉身用雙手箍住男友條頸，Samuel雖然年過40歲，但對女友嘅熱情顯得好受落，隨即攬住佢條腰，嚟個自轉，好似喺舞台做騷一樣，完全陶醉二人嘅浪漫世界。<br>之後張舒雅同男友繼續行街，沿途手拖手兼有講有笑，兩人行到悶悶哋又嚟個深情一吻，認真癡纏。之後佢哋去到護膚品店買嘢，可能因為張舒雅本身都係有錢女，所以畀錢唔使靠男友，寧願自掏腰包，之後兩人去咗附近食肆晚膳後先離開。</p></body></html>