<html><header><meta charset="utf-8"><title>大牛復活起雙飛
</title></header><body><h1>大牛復活起雙飛
</h1><p>林寶近年主攻細牛Gallardo，反而令人更懷念大牛Murcielago嘅霸氣身形。早排網上熱傳嘅Aventador喺今屆車展曝光，雙翼車門依然勁有氣勢，加上最新拉利FF、馬田Virage等超跑同場較技，令場館瀰漫濃厚戰意。<br><br>記者：徐影龍</p><p>車長4.8米如豪轎</p><p>今年林寶重頭戲AventadorLP700-4，承繼Murcielago大咪霸氣外形，之前睇相都唔多覺，今次親身行埋架車度，發覺大過喺香港望慣嘅Gallardo好多。原來車身達4.78米長，直逼豪華轎車尺寸，加上低矮車身，以及升起後如鳥翼嘅車門，視覺上相當懾人心魄，大牛Fans應該好滿足。<br>體形雖巨大，但採用大量碳纖物料，令車身只重1,575kg，配合700匹6.5LV12偈，0-100km/h僅需時2.9秒。雖然仍然唔肯採用雙離合器設計，但廠方公佈轉波時間亦短至50毫秒，根本毋須負載更沉重嘅雙離合器。</p><p>四驅拉利尾箱勁大</p><p>對比蠻牛追求性能，躍馬拉利今年則以FF迎戰。FF當然非指頭偈頭驅，最突破係2+2四座位，以及首度採用四驅系統，加上以往令人難以想像嘅後座放平設計，尾箱容量由450L激增至800L，令呢款超跑都可以與實用掛鈎。性能上當然仍流着瘋狂的血，6.3LV12偈，馬力達到660匹，0-100km/h亦僅需3.7秒。</p><p>辣跑鬥「串嘴」</p><p>日內瓦車展</p><p>3-13MARCH2011<br> http://www.salon-auto.ch </p></body></html>