<html><header><meta charset="utf-8"><title>靚到要搵戲院睇！　4K2K孖鏡DV</title></header><body><h1>靚到要搵戲院睇！　4K2K孖鏡DV</h1><p>家陣乜機都話兼玩3D攝錄，但到真係拍出嚟，只可以講句：「睇到佢係3D立體囉！」，JVC新返GS-TD1，一炮雙鏡勁玩3D攝錄已相當搶眼，再強玩埋4K2K高畫質影像，最高解像度達4,096×2,160；唔知MCLJP銅鑼灣，有無得玩包場、播自己片呢吓？<br><br>記者：陳國輝<br>攝影：陳盛臣</p><p>MVC試拍　Sharp到爆</p><p>用TD1玩拍片，不論2D或3D都達4K2K畫質！簡單講，佢嘅解像度達4,096×2,160，亦即1080p全高清嘅兩倍畫質，現時得數碼戲院先會採用！玩咁大？究竟幾時先殺到入屋？可能要慢慢等喇！TD1在AVCHD格式下（時下一般DV採用格式），最高解像為1,920×1,080；但因為支援4K2K格式（MPEG4/MVC），想玩戲院級影視效果，亦完全無問題。<br>現場以海底片段作示範，經AVCHD拍出嚟嘅效果，雖然色彩與線條已屬高清質素，但對比MPEG4/MVC，由於佢每秒多達34Mbps，數據足已贏晒AVCHD嘅24Mbps，3D浮凸效果就更實淨，連魚身嘅鱗片都清楚分明，抵讚！
</p><p>高階Lens搭大光圈</p><p>3D機配置雙鏡頭，有乜咁大驚小怪！反值得留意係TD1配備新開發嘅GTLens，屬JVC旗下高階鏡片類別；佢對比起球體鏡面嘅好處，在於能改善顏色偏差及紫邊等現象，以及可減低對焦時出現模糊嘅問題。TD-1還採用了F1.2大光圈，喺夜晚拍攝嘅片段當中，發現燈光招牌與暗黑嘅街景，甚少有過度曝光情況，由於佢透光率高，整體感覺相當自然。</p><p>3D實拍比一比！<br>MVCVSAVCHD</p><p>以夢幻水都嘅海底景試拍，MVC畫質細緻程度，明顯較AVCHD為高，主體更利到手。</p><p>暗位清楚</p><p>靚玩F1.2大光圈！透光率相當高，以漆黑午夜試拍攝銅鑼灣街景，燈光與背景光度變得好均勻。</p><p>DetailsSnap</p><p>Profile</p><p>鏡頭：雙GTLens<br>最大光圈：F1.2<br>光學變焦：5×（3D）/10×（2D）<br>內置記憶：64GB<br>屏幕：3.5"裸眼3D輕觸芒<br>其他功能：A.I.S.防震、動態3D聲效、微光拍攝、一笑即拍<br>JVC（27220320）</p><p>同場加映<br>平玩2D轉3D</p><p>如果想玩平民版3D攝錄機，JVC仲有部體形更輕細嘅GZ-HM970，雖然佢只配備單鏡，以拍攝2D為主，但同樣可經內置影像轉換功能，將2D變成3D；機身仲具備一個3D裸視屏幕，即拍、即睇3D片、勁方便。
</p></body></html>