<html><header><meta charset="utf-8"><title>罕見珍珠拉利　百萬新衣</title></header><body><h1>罕見珍珠拉利　百萬新衣</h1><p>法拉利毋庸置疑是男士的DreamCar，有機會擁有一部固然令人羨慕，但怎樣才叫真正擁有一部自家法拉利？就由呢部458Italia車主示範，能夠隨心所欲加百萬元Options砌出心中的法拉利，這才叫真正享受。<br><br>記者：許維雅<br>攝影：陳陶鈞<br>Model：Betrys@GME</p><p>鍾情外國訂車文化</p><p>女人買衫都想揀獨一無二，會為你度身訂做的HauteCouture；男人買車都想揀產量極少，會為你所要的Options而訂做的天價名車。須知對於我這等凡人始屬遙不可及的事，但夢依然會發、價錢依然照八。<br>相約在港罕見的珍珠白法拉利458Italia出街影相，跟本身屬法拉利車迷的車主八一八，原來件件Options有價，件件價值不菲。雖然車主不願上鏡，但售價無不可對人言：「我加Options時都唔會刻意睇銀碼，純粹睇自己喜好同需要。香港買車文化唔同外國，好多時已經執好晒一套等你買，因為會快啲到手。但由於法拉利產量少，每個地方嘅代理都無現貨賣，只等車主訂車時揀晒Options後先落單生產，似外國Tailor-made買車文化。你想要嘅Options喺晒度，唔想要嘅唔會放喺度唔用！」其實Options大致分兩類，第一類只有粉飾用途，令心愛超跑更個人化；第二類屬功能性，視乎用家覺得有無需要。車主認為升降避震最好要加，上斜落斜安心啲，去邊都方便得多，當日上飛鵝山拍攝時便做了最好示範。</p><p>矜貴紅線逐條計</p><p>有上過法拉利官方網站睇，就知可以選配的Options多達幾十項，呢部珍珠白458Italia加了幾多Options、每項花了幾多錢？車主約略數畀大家聽：「珍珠白車身配珍珠黑車頂嘅TwoTone顏色，加約二十八萬元；兩側A柱底部與車頭輪拱之間嘅黃色法拉利金屬章約兩萬元一塊，左右各一共兩個；由銀色改用黃色鮑魚迫力卡鉗，約加五千元一隻；想有升降避震方便出入，加約七萬元；20吋五輻式星形輪圈約加十一萬元；Daytona桶椅約加二萬五千元一張，想有電動調校再加約五萬元。仲有碳纖配件、Racing軚環，都唔記得加咗幾多錢，只記得前後加埋用咗一百萬元。」即使向來無深入了解拉利的Options有幾貴，但亦早已預計到唔會平，惟獨萬料不到內櫳的紅色縫線點綴是需要逐部份計，好似全組桶椅紅線收五千幾元，為甚麼紅線要貴過黑線已難求真相，唯一肯定的是於車主眼中只是濕碎錢，那份毋須顧忌荷包的豪氣才令男士們真正羨慕呢！</p><p>豪裝精選</p><p>貴為富貴車主，點會記得清楚每項Options的價格，加上今年政府提高汽車首次登記稅，Options價格亦上升，以下列出的幾項458ItaliaOptions價格比較Update，不過只作參考用途，所有價格以香港代理ItalianMotors為準。</p><p> http://www.ferrari.com </p><p><br>Ferrari458Italia</p><p>引擎：4,499ccV8<br>馬力：570hp/9,000rpm<br>扭力：540Nm/6,000rpm<br>極速：324km/h<br>傳動：7前速半自動雙離合器後驅<br>售價：$3,828,000起<br>查詢：23650269（ItalianMotors）</p></body></html>