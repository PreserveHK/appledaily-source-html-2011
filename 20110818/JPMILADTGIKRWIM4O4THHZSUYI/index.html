<html><header><meta charset="utf-8"><title>方逸華甜心朱古力六叔</title></header><body><h1>方逸華甜心朱古力六叔</h1><p>六叔邵逸夫今年11月滿104歲，不過六叔仍精力十足，繼本月初去將軍澳電視城睇港姐決賽，見證新一屆港姐誕生後，前晚他又在六嬸方逸華陪同下，hea逛又一城商場，六嬸更買下一大袋高級朱古力供六叔享用，讓老公甜入心。</p><p>六叔邵逸夫年逾百歲依然精靈，身為其另一半的六嬸方逸華同樣精力過人。目前仍掌管TVB日常運作的六嬸，前日下午才與無綫新老闆「殼王」陳國強和新聞部高層袁志偉，於將軍澳電視城西餐廳食lunch密斟，至晚上她又去又一城商場會合六叔，她雖日日公私兩忙，但未見疲憊，77歲繼續強悍。<br>前晚8時，六嬸和六叔各自現身九龍塘又一城商場頂樓，當時坐在輪椅上的六叔戴帽、穿外套，身上搭着一條毛氈，一名中年男子為他推着輪椅慢速閒逛，現場見六叔精神不錯，眼仔睩睩，行經一意粉專門店外時，六嬸與一女伴挽手而至，身旁傭人則孭着一大袋購於See'scandies的戰利品。此品牌來自美國，主打高級朱古力，看來六嬸特登買朱古力冧六叔，好讓老公甜到漏。</p><p>將主持台慶亮燈</p><p>其後六嬸在意粉店外望了一會，但未知是食客太多抑或唔啱心水，她未有內進，反而帶隊搭，並往停車場取車離開，轉往其他地方用膳。<br>人瑞六叔近期十分活躍，除了前晚出巡又一城外，上月初他又曾跟六嬸拍拖去中環ifc的咖啡室撐枱腳，本月7日則到電視城睇港姐決賽，更由頭睇到尾見證新一屆港姐出爐，全程冇恰眼瞓，精力之旺唔到你唔服。<br>據悉，在今年11月滿104歲的六叔，將於10月10日親自主持無綫台慶亮燈儀式。其實今年是無綫44周年台慶，但老人家比較傳統，44諧音不吉，故台慶口號將轉為邁向45周年台慶。<br>採訪、攝影：夏琴</p></body></html>