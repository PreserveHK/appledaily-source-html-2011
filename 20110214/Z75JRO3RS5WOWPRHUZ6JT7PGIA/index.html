<html><header><meta charset="utf-8"><title>馮仁昭四圍超：阿Sa預支蜜月回味男友Body - 馮仁昭</title></header><body><h1>馮仁昭四圍超：阿Sa預支蜜月<br>回味男友Body - 馮仁昭</h1><p>蔡卓妍（阿Sa）噚日喺旺角一個商場搞簽名會，同男友陳偉霆（William）去完泰國度假嘅佢全程笑笑口，似乎玩得好開心。阿Sa話：「去完泰國又去咗日本幾日做嘢，之後自己又留多幾日，好似一次過放兩次假咁。」<br>之後阿Sa又話喺泰國兩個人互影泳裝照：「個海灘真係好靚，咁得兩個人，唔係佢影我就我影佢o架啦。」不過一問到海灘靚定係男友個大隻body靚，佢就即刻甜笑話：「都幾靚。」但係就唔肯講男友有冇讚自己，仲話如果讚自己身材好就太假喇，因為連自己都會質疑喎。<br>講到有相士預言佢兩個今年之內會分手，阿Sa就話：「命運就掌握喺自己手上，會信自己多啲。」</p><p>祝福鄭中基</p><p>至於前夫鄭中基同新女友余思敏公開戀情，阿Sa就話希望大家都一樣幸福快樂咁話。今日就係情人節，阿Sa話準備好一份好有心思嘅禮物畀William，但係點都唔講係乜嘢，又話今晚係公司春茗，所以未必會有乜嘢慶祝活動喎。</p></body></html>