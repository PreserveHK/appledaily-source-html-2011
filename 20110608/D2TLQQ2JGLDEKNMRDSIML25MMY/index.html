<html><header><meta charset="utf-8"><title>廿年中古車　放監紅遍天</title></header><body><h1>廿年中古車　放監紅遍天</h1><p>今時今日玩古董車絕對唔係小撮人玩意，近期最潮的古董車，非日產的Figaro莫屬，雖然它只有20年歷史，不過就憑住夠Classic的復古車形，吸引一批愛懷舊唔愛新的潮人，最緊要係車價不太貴，一般打工仔都負擔得起，絕對唔使得個恨字。<br><br>記者：趙慧敏<br>攝影：王文忠<br>Model：Annie.G@GME</p><p>豁免排放管制</p><p>點解Figaro足足有20年歷史到家至爆紅，事關政府對老爺車的定義為車齡達到20年，就可豁免排放管制。至於呢架於1991年出廠的日產Figaro，剛剛達老爺車要求，既然入口寬鬆咗，自然吸引一批早對它虎視眈眈的車迷。專營中古車入口的AutoWorkshop負責人繼民話：「當年行貨無入呢個款，全部都係水貨，全港只得幾部，但自從今年踏入20年期，各二手車行已陸續入貨，家已激增至20部。」</p><p>Figaro當然唔簡單，最早於89年東京車展已亮相，當時用「回到未來」為口號，擺明針對講究生活品味的後生仔女復古之作，由March底盤作開發，加上日產旗下部門PikeFactory專責設計及製造，於91年投產。為配合Classic形象，當時只提供淺黃、翠綠、淡藍及石灰四色，產量只有20,000架，當年身價近二十萬，時至今日車價已回落到幾萬至十零萬。</p><p>皮篷勁懷舊</p><p>這款淺藍色Figaro走優雅外形，最討人歡心的設計非手動式的皮頂篷，充滿懷舊味！性能亦唔輸蝕，配備一公升直四Turbo引擎，最大輸出馬力雖然只有76匹，不過計埋車重只有810kg，加上只有兩座位，負重有限，上山下海兜風都難佢唔倒。</p><p>買中古車睇評分紙</p><p>買有20年歷史的中古車與買二手車無異，一些細微之處更要注意，繼民就醒幾個貼士給大家：<br><br>1.參考評分紙<br>日本所有二手拍賣車都由專業人員進行評分，資料由車輛基本資料到車身是否曾碰撞、水浸甚至花痕亦會記錄，買家可要求車行提供評分紙同相片先仆槌。<br><br>2.零件要睇真<br>車已有20年歷史，部份車款的零件可能較難找，所以揀車時最好搵些維修較易及零件較多的車款。<br><br>熱門日本二手車網： http://www.goo-net.com/usedcar/ </p><p><br>至Hot中古車</p><p>日產Figaro</p><p>引擎：987cc直四Turbo<br>馬力：76ps/6,000rpm<br>扭力：10.8kg-m/4,400rpm<br>傳動：3速自動波<br>行車里數：80,000km<br>售價：$88,000<br>查詢：98361868（AutoWorkshop）</p></body></html>