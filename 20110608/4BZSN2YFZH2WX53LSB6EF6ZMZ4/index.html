<html><header><meta charset="utf-8"><title>夫妻檔搞生意千嬅寫書法冧老外</title></header><body><h1>夫妻檔搞生意<br>千嬅寫書法冧老外</h1><p>劉德華寫得一手好書法，圈中人所共知。楊千嬅昨日穿晚裝為新店主持開幕，都露一手送上自己寫的「生意興隆」大字冧客，她更透露特別苦練四小時，寫字祝賀，更笑言現時公關、拍戲工作多，生意興隆緊要過連生貴子。</p><p>楊千嬅和老公丁子高（Real）合作開公關公司，夫妻檔拍住上，千嬅自然成為公司活動「鐵腳」，肥水不流別人田。繼上次上海活動後，兩人的公關公司RM昨晚為珠寶名牌Piaget在銅鑼灣利園搞新店開幕禮，千嬅順理成章又出任剪綵嘉賓，她透露收到一隻鑽石手錶做酬勞。</p><p>揮春搞噱頭</p><p>昨晚千嬅穿上MaxMara晚裝配400萬鑽飾出現，更送了自己寫的書法「生意興隆」給品牌的外籍高層，她說：「今次算係自己公司喺香港嘅第一個工作。Real問我有乜噱頭，我話寫揮春啦，不過我十幾年冇寫過，所以之前都去咗上堂，學咗四個鐘頭。」<br>千嬅小時候有寫揮春送人的習慣，但常遭朋友指寫得差，她指十多年沒寫過書法。問千嬅和劉德華的書法比較如何？她說：「佢學咗十幾年，我寫隸書，佢寫篆書，我係寫喺草紙度咋。」記者提她草紙即廁紙，她即變大笑姑婆：「係喎，草紙用嚟做其他嘢。」
</p><p>下月拍新戲</p><p>問到有否苦練寫「連生貴子」，千嬅說：「我想寫生意興隆多啲喎，下個月開戲拍《志明與春嬌》續集，遲啲送嘢畀老闆，都係送書法『生意興隆』。」又指生仔大計，自己和老公有時間。<br>採訪：JessicaNgan<br>攝影：DickyChan
</p></body></html>