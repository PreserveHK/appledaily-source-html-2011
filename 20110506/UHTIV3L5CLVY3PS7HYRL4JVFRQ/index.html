<html><header><meta charset="utf-8"><title>《青蜂俠》大戰雙頭槍　低頻好力</title></header><body><h1>《青蜂俠》大戰雙頭槍　低頻好力</h1><p>早兩日睇完《雷神奇俠》，主角拎住大鐵鎚扑扑扑，搞到地動山搖，選美國漫畫最強人物，我實揀佢！之但係同樣喺美國Hit起嘅《青蜂俠》，力量就平凡得多，賣點不在於神力有幾勁，呢隻Blu-ray採用DTS-HDMA5.1，環迴聲效不及7.1，但低頻力水夠，尤其大戰雙頭槍黑幫大佬，同埋連串爆炸場面，睇頭十足！<br><br>記者：陳國輝</p><p>房車激改　勁過坦克</p><p>對香港觀眾嚟講，可能會多一個情意結，事關周董亦有份參與，而且係以前李小龍也飾演過嘅青蜂俠助手加藤！佢好唔好戲？大家買返去睇就知，但講到玩靚聲，無咗周董就一定唔得！戲內經常出現由加藤改裝嘅房車，亦即係青蜂車，佢除咗車頭有一對類似軍用直升機嘅槍械，打開車門，仲有兩把機關槍會自動伸出嚟，再加上超硬淨車身、可穿牆過壁，無論槍戰聲、爆破場面，用嚟測試低頻一流！</p><p>睇周董慢鏡混戰</p><p>畫質只可用不過不失形容，好多時當兩位主角穿上黑衫、黑褲、黑手套，再加埋黑色眼罩出場嗰陣，層次唔算分明，若然用緊較參差嘅高清電視，直頭要拉埋窗簾，否則全畫面只得黑色一片！值得一提係，特別嘅拍攝手法或可彌補畫面不足，例如當青蜂俠與加藤出場殺敵嗰陣，會出現超慢動作鏡頭，然而主角則以正常速度擊敗對手，感覺幾新鮮。</p><p>明日預告<br>青蜂俠現身尖沙嘴</p><p>雖然周董無嚟香港做宣傳，但唔等於青蜂俠唔會跟大家見面！今個禮拜日下午，杰倫香港歌迷聯盟會員，將以青蜂俠同加藤造型，現身尖沙嘴，並派發青蜂俠眼罩同購物優惠券，憑券到HMV或HongKongRecords買DVD或Blu-ray，即有$10折扣優惠。</p><p>日期：5月8日<br>時間：下午2-5時<br>地點：尖沙嘴港鐵站A1出口海防道</p><p>Profile</p><p>畫面：2.40:1<br>音效：5.1DTS-HDMA<br>特別收錄：青蜂俠剪片室、製作花絮、演員及導演專訪、刪剪片段</p></body></html>