<html><header><meta charset="utf-8"><title>出版出位 - 左丁山</title></header><body><h1>出版出位 - 左丁山</h1><p>出版M一鳴驚人，在立法會發言時高舉標語牌，「陳副局講大話」，搞到陳副局當場為之口黑面黑。咁耐以來，在立法會舉牌抗議，責罵政府者，以泛民議員為主，從未見過任何企業高層膽敢如此。有報紙消息傳出話孫局長有病在身，屬意陳副局頂上，咦，陳副局變成陳局長嘅話，出版M咪要搵窿捐？不過佢既然在屈臣氏時以白紙黑字批評上司，在旅發局時竟然建議可以將駐日辦事處關門大吉，而今天居然仍然有工做，可見佢唔會驚咗陳副局啫。<br>出版M在報紙講嘅笑話又確係幾好笑，我地納稅人嘅稅款往往就係如此這般地冲咗落廁所。佢話有位高官在羅湖邊境政府大樓發覺廁所冇廁紙，之後警方、屋宇署、入境處、旅發局等各部門共三十多人到羅湖政府大樓實地視察，開會討論應否在廁所供應廁紙，人人都話應該，但卒之冇做到，因為冇部門肯負責孭呢項經常性開支！出版M估計各人為討論廁紙所用嘅manhour，加加埋埋值二十萬銀喎！<br>左丁山問佢「出位」思維自那方來，是否睇完佢嘅JobRotation書單所載嘅二十二本書就掂？出版M話未必嘅，各人讀書愛好，各有不同，不可一概而論，但書單內有兩本老到甩牙嘅書，AlRiesandJackTrout嘅Positioning與MarketingWarfare確係值得一讀再讀，讀完就唔駛睇近年暢銷書藍海（BlueOcean）嘞。唉吔，慚愧，左丁山只係好多年前讀過Positioning與MarketingWarfare，近年飽受讚譽嘅「藍海」，至今未睇過，出版M就話：「睇完兩本舊書再讀新書，你會感嘆點解三十年前嘅思維歷久彌新，時人仲未可以突破之。」<br>今年係牛津出版社（OUP）在港成立五十年，平時極少極少見報嘅出版M因此出嚟拋頭露面，接受記者訪問，佢身為OUP副區域董事總經理兼市務總監，負責推廣宣傳，講咁多嘢，怕唔怕功高震主？佢答得妙：「呢四個字係好中國嘅理念！」咦，有啲似陶傑噃，英文冇呢個名詞？</p></body></html>