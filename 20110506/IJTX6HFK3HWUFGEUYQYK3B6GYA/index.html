<html><header><meta charset="utf-8"><title>四防DC硬頂100kg　坐唔爆</title></header><body><h1>四防DC硬頂100kg　坐唔爆</h1><p>熱辣辣嘅日子，逼到啲運動細胞出晒嚟！上山下海踩單車，總有一樣啱你。但玩還玩，當然要影吓相放上fb等人Like吓；用手機又好、相機又好，一個唔好彩跌落地就真係喊都無謂。OLYMPUS新出戶外相機有自保四式，個殼硬到可以頂住個人！<br><br>記者：王震遠<br>攝影：伍慶泉<br>Model：AgapeTam@Inspire</p><p>5×變焦　3D相機</p><p>TG-810行1/2.3"CCD，勁玩1,400萬有效像素，可以影到家最興嘅3D相同1080p高清片，鏡頭焦距涵蓋最闊嘅28mm，到最Tele140mm，即係有5倍光學變焦，DC仔嚟講叫合格有餘！
</p><p>強硬外殼　防撞防壓</p><p>呢部TOUGH系列相機，專為運動友而設，防水、防撞、防寒兼防壓。機身用咗特別物料，屏幕亦用上專屬HyperCrystalIIILCD，設有三重外層保護，所以唔用殼都可深潛10m水底拍攝，防寒功能更可去到-10℃！<br>機殼超強硬！兼通過了美國軍事標準嘅防撞測試，就算喺2m高跌咗部相機落地下，亦可操作如常。防撞都唔夠？TG-810個殼仲可以頂到100kgf（約220lbf）壓力，真係唔小心放咗喺褲後袋，都唔怕坐爆機。
</p><p>位置報告器</p><p>除咗全天候保護功能，TG-810仲加入GPS同電子指南針！除咗所影嘅相會自動紀錄位置；閂咗機後仲可以當佢指南針用。為咗方便潛水發燒友，TG-810仲首度加入水壓同深度計，當相機位於水深7m，水深同水壓就會提醒你位置，就算行山落水蕩失路，呢部相機分分鐘可救你一命。</p><p>同場加映<br>細佬版1.5m防跌</p><p>如果你喜歡戶外活動又唔係玩到咁盡，可以揀TG-810兄弟機TG-610！機身可以輕輕玩到5m防水、1.5m防撞同防寒能力；再飛走埋指南針同GPS功能，機價即時平賣二千中。</p><p>潛水SpecialCase</p><p>之前出咗XZ-1同PENE-PL2唔使愁！OLYMPUS為佢哋出咗防水殼，全部掣對應番，E-PL2連鏡頭對焦都擰到，仲玩40m「潛力」無限！</p></body></html>