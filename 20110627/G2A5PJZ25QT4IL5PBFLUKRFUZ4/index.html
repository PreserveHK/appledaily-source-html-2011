<html><header><meta charset="utf-8"><title>求驗客手記：法比仔媾闊太減薪過巴塞 - 求驗客</title></header><body><h1>求驗客手記：法比仔媾闊太減薪過巴塞 - 求驗客</h1><p>阿仙奴班球員最叻係做啲乜？之唔係媾闊太囉。繼丹麥前鋒賓特拿後（之前同大佢13年嘅丹麥富婆嘉露蓮一齊，仲仔都生埋，但就分咗手），隊長法比加斯亦搭上咗一個大佢12年、本身仲有一個9歲大嘅仔同一個11歲大嘅女嘅黎巴嫩富婆丹妮娜。英國《世界新聞報》就話，現年24歲嘅法比仔1年前喺倫敦一間日本餐廳認識丹妮娜，之後雙方一直保持聯絡；而法比仔上個月同拍拖逾8年嘅卡娜分手，咁啱丹妮娜亦同佢個地產大亨老公離婚，於是雙方一拍即合。<br>雖然36歲嘅丹妮娜堅持同法比仔只係朋友，但做朋友做到一齊去法國度假，而且仲幫法比仔搽太陽油（上圖），邊可能冇嘢呀？而因為丹妮娜同法比仔個前女友卡娜（下圖）個樣及頭髮顏色都幾似，搞到有傳媒之前仲以為係法比仔同前女友復合㖭！法比仔家有個富婆女友照住，唔怪得盛傳佢肯減薪過家陣瘦緊身嘅巴塞隆拿啦！</p></body></html>