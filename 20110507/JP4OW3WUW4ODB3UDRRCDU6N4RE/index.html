<html><header><meta charset="utf-8"><title>正牌扮拉利　紅蠍鋼炮</title></header><body><h1>正牌扮拉利　紅蠍鋼炮</h1><p>早兩年Fiat500復刻，在港跟MINI同甲蟲比，反應只算一般，反而原廠紅蠍辣改版更得車迷歡心。尤其跟法拉利Crossover嘅限定版，身價更高達80萬依然有價有市。你會發覺「童年現在，一般可愛」原來唔多Work。<br><br>記者：徐影龍<br>攝影：王文忠<br>Model：Jeana@GME</p><p>刺眼！活像迷你F430</p><p>Fiat原廠辣改部門Abarth，以寸爆紅蠍做Logo，不斷為經典可愛嘅Fiat500，推出不同辣改部件，而且並非得個樣，連電腦、懸掛都換埋，堪稱Fiat500嘅入魔版。2010年更推出癲改法拉利限量版，水貨終現身香港，唔係CopyCat，而係攞正牌同集團法拉利Crossover，將F430Scuderia大量元素塞入呢架可愛CuteCar。<br>首先全車噴上一樣Code嘅RossoCorsa拉利紅，再加上Scuderia標誌性灰白間條拉花，由頭冚、車頂一直延伸至尾門，另外輪圈亦用埋拉利Design，以及碳纖側鏡，簡直就係活生生將架F430Scuderia搓圓，小小一架CuteCar，居然充滿拉利霸氣，都咪話唔招積。</p><p>驚嚇！塞入F1波箱</p><p>Abarth本身辣改級數，已經好有江湖地位，今次拉利限量版齊料喪改，Racing懸掛、Brembo卡鉗同17吋跑胎，換埋副1.4LTurbo偈，馬力達到180匹，要幾飛仔有幾飛仔。咁都未算最激，換埋拉利副F1六速+/-波箱落去先夠Crazy！<br>內櫳佈局亦充滿紅蠍元素，皮桶椅紅線縫邊、駕駛艙由左至右一大幅碳纖飾板，Racing軚盤同腳踏等，統統都係Abarth拿手好戲。最抵死係尾箱載滿一大堆跟車贈品，包括真皮手袋、防曬車冚、車身內外保養噴劑、替換式油缸蓋等。咁不惜工本，故車價高達80萬，當佢係Fiat500當然令人卻步，若換轉當「另類拉利」睇，幾十萬買個限量尊貴身份，已算物有所值。</p><p>Abarth695TributoFerrari</p><p>引擎：1,368cc直四Turbo<br>馬力：180hp/5,500rpm<br>扭力：250Nm/3,000rpm<br>傳動：6速+/-波箱<br>售價：$798,000<br>查詢：92288914（金孚汽車）</p></body></html>