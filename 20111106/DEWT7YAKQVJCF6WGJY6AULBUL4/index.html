<html><header><meta charset="utf-8"><title>有話兒：胡定欣狙擊女主角</title></header><body><h1>有話兒：胡定欣狙擊女主角</h1><p>眼前的胡定欣不徐不疾的吐出一句：「從第一日開始，我已經揀咗一條難行嘅路！」然後繼續心底話：「我冇後悔！我失望唔緊要，只係唔想支持我、愛我嘅人失望。」一段簡單的自白，胡定欣說來擲地有聲。自01年參加Covergirl選舉而入行的她，不諱言在演藝路上很早已出現迷惘期，幸好《舞動奇跡》為她舞出上位之路，面對下一個10年的挑戰，她直言希望登上第一女主角的寶座。　撰文：何慧斯</p><p>隨着無綫台慶頒獎禮舉行的日子越來越近，下周將公佈提名名單，胡定欣日前四出物色戰衣，為頒獎禮作準備。<br>今年是胡定欣入行10周年，回顧這些年的成績，她說：「呢10年係一個累積，算係平穩，但未有一個好大嘅起落。以前細個唔識諗，成日覺得點解唔係我，點解我唔會有呢啲機會，加上嗰陣我淨係識得去演戲，但原來唔得㗎！除咗演戲外，仲要做好你嘅business，如果唔係出去做嘢點樣去present胡定欣呢？」</p><p>曾想走捷徑</p><p>正因如此，胡定欣不諱言當年曾因這些不明朗前景，令她感到迷惘：「初初入行嗰陣，我好希望有成績畀人睇，但一路行落嚟，有啲位開始諗唔通，唔知自己嘅價值喺邊，好似演戲方面，我唔識點去調節自己嘅心理狀態，成日覺得做得唔夠好，能力上好似handle唔到，工作上又唔識得去選擇，究竟我畀到啲乜嘢觀眾？又有幾多觀眾識得我？跟住又會諗或者走去行捷徑，會唔會行得好啲同快啲呢？」她續說：「家諗番我覺得一切得失都有原因，我會同自己講，未到自己可能別人覺得你冇辦法handle到，或者未係時候，家我會做好自己嘅本份先，相信人哋會睇到。我諗每個人都會有呢啲經歷，我好慶幸，呢個時候身邊有班朋友出現，佢哋好支持同鼓勵我，我覺得有啲位係自己鑽咗牛角尖，呢啲朋友會企出嚟幫我走過呢啲關口，真係好多謝佢哋。」<br>再冧莊成為「台慶月之星」的胡定欣，主演的劇集《法證先鋒III》和《萬凰之王》被安排在台慶月播出，她在《法證III》中飾演大律師Eva，當中一場法庭戲的表現備受讚賞。</p><p>嘗試玩手段</p><p>胡定欣說：「我冇諗過會有咁大迴響，真係好開心，終於擁有一個觀眾會追看嘅角色，將我帶去另一個階段。今次係我首次做律師、太太同媽咪，初初接劇本時都有啲擔心，我諗個造型幫咗我好多，觀眾喺電視上都未見過我咁長頭髮，會畀到觀眾唔同嘅感覺。我唔介意做媽媽同太太嘅角色，最緊要劇本同感情上有呢個需要。」她笑言連父母都打電話給她，指她對劇中的囡囡和老爺太狠心；然後她又談到在《萬凰之王》飾演彩藍一角，她笑說：「今次都係我第一次拍清裝，我之前好驚拍啲勾心鬥角嘅女人戲，我諗拍嘅過程會幾慘，點知拍完又覺得好過癮，我、杏兒同宣萱喺戲入面要各師各法去玩手段，奪取各自想要嘅嘢，我睇完劇本都覺得好心噏。」<br>雖然能否在台慶頒獎禮中獲獎仍是未知之數，但最近已有不少討論區在進行賽前預測，很多人認為胡定欣是女配角大熱，她說：「見到觀眾咁支持梗係開心，幫我打咗一支強心針，我當然好想民意成真，最好梗係喺呢個10年，繼《飛躍》之後另一個新開始，有咗呢啲累積咗10年嘅經驗，希望喺下一個10年，我可以開始去夢想、創造自己另一個嘅第一次、做第一女主角！」</p><p>踏上轉捩點</p><p>胡定欣於01年參加TVB第三屆Covergirl選舉勇奪全場總冠軍，從此踏上銀色旅途，起步至今10年，雖仍未坐正第一女主角寶座，卻是她人生的一個轉捩點；成為藝人，一直營營役役努力付出，拍過不少劇集，可是觀眾對她印象模糊，嘗盡失望氣餒，直至08年她被挑選到湖南參加《舞動奇跡》，分別在不同場次的競賽中獲取好成績，自信的舞技令觀眾眼前一亮，舞出她人生另一個轉捩點，連她的演藝事業也從此不一樣，她說：「《舞動奇跡》後大家都知道原來我跳舞都得，連帶其他工作都引起別人嘅注意，得到嘅角色又有得發揮，好多謝每位搵過我拍劇嘅監製，佢哋信任我嘅能力，令我喺呢二、三年間明顯建立咗一啲自己嘅嘢，以前台慶會諗我都識得跳舞，唔知公司會唔會畀我跳舞呢，家我已經變咗舞蹈組嘅同學，係一定要做，對我嚟講變咗有一個肯定，好開心，證明堅持同我嘅選擇係冇錯。」10年時間能磨蝕人的壯志，也可以為人做好裝備，胡定欣選擇後者，因為她充滿信心，在第二個10年開始，準備挑戰自己，爭取女主角的冠冕。</p></body></html>