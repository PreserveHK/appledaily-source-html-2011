<html><header><meta charset="utf-8"><title>相約睇騷　微博傳情胡渭康愛趙碩之巨胸</title></header><body><h1>相約睇騷　微博傳情<br>胡渭康愛趙碩之巨胸</h1><p>44歲王老五胡渭康（William）闊別樂壇二十多年，最近再度出擊，音樂事業正再起飛之際，愛情路上亦露曙光，前晚William與23歲的巨胸索女趙碩之（Wylie）結伴欣賞XJAPAN演唱會，其間兩人不時咬耳仔，又在微博傳情，William接受本報訪問時直認：「第一眼見到佢已好吸引我！」
</p><p>前晚胡渭康與趙碩之齊現身亞洲博覽館欣賞XJAPAN演唱會，同行還有兩人的經理人林建名，William與Wylie入場時任記者拍照，林建名就安排兩人並肩而坐，他則獨自坐前幾排，免做電燈膽。</p><p>讚君子好逑</p><p>演唱會期間，William與Wylie看得十分投入、兩人十分合拍一齊起身跳舞拍和，又不時咬耳仔，狀甚親暱，但兩人發現記者拍照，即變得十分避忌，散場時刻意前後腳離開。Wylie更找了位女友人陪她乘機鐵到香港站，再到零食店掃了大袋零食，才轉乘港鐵返鰂魚涌的家，William則一支公回家。<br>到昨日中午，William與Wylie在微博傳情，Wylie先向William說：「幫你美一美肌，竟馬上變為25歲，坐在你身旁，這23歲女友人表示鴨李（壓力）好大！」William即時回話：「美媚，我就算唔美肌都見得人啩。」<br>對於與Wylie結伴睇騷又微博傳情，William接受本報記者電話訪問時笑說：「老闆（林建名）都一齊㗎，佢大老闆梗係坐前啲，我哋就坐後啲喇。」問William為何不送Wylie返家？他說：「係囉，睇到我哋分開返屋企，就知我哋只係約埋一齊睇演唱會，冇其他。」問William是否仍在追求階段？他叫了出來，還戲言：「嘩！好多對手喎！我唔慣出手，慣咗等人出手……哈哈，不過一路都冇反應。」再問William是否等Wylie出手？他故弄玄虛說：「唔知呢！佢各方面都太好，君子好逑！」<br>至於Wylie的身材是否最吸引，William直認不諱：「呢方面的確好吸引，好搶眼，第一眼見到佢已好吸引我，佢好靚。」</p><p>經常約食飯</p><p>記者追問William會否再約Wylie食飯？他說：「我哋成日一班同事食飯。」另外，Wylie前晚睇完演唱會後受訪，談到陳冠希與模Cammi的慾照近日流出，Wylie說：「其實唔關我事，如果有日佢真係叫我影呢啲相，我會叫佢睇精神科醫生。」<br>採訪、攝影：比華利、龍婉琪、黃曉程、盧葦</p></body></html>