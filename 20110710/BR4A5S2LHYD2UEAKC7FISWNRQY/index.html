<html><header><meta charset="utf-8"><title>SuperMotor橫行無忌</title></header><body><h1>SuperMotor橫行無忌</h1><p>最新到港的鐵騎主角不是甚麼誇張啡軨超跑，亦不是甚麼龐大車形巡航車，但第一眼見到真身都令我嘩咗聲。距離超闊的手柄加埋一對象徵爬雞車的扶手保護，猶如向橫發展的車頭造型，充滿霸氣！再知道aprilia呢兩架Dorsoduro1200及750的馬力亦唔弱，卻又比跑車易操控，相信有更多人追捧，打橫行都得！<br><br>記者：許維雅<br>攝影：譚盈傑<br>Model：Betrys@GME</p><p>爬山骨架換街車轆</p><p>車界要不停尋求創新才可鞏固市場佔有率，對於市場較細的電單車來說，就更須新嘗試，當中包括近呢幾年才興起的SuperMotor爬山版街車。aprilia店長Gary話：「約五年前有美國人將爬山車改裝後攞嚟行街，將爬山車骨架換上街車轆，變成家嘅SuperMotor。」而爬山版街車暫時以歐洲品牌為主，其中apriliaDorsoduro750及DUCATIHyperMotard較為人熟悉。</p><p>車身加大碼</p><p>最新到港的Dorsoduro750以全碳纖上陣，連同配備更頂級的全新型號Dorsoduro1200齊齊現身。兩者的尺碼一啲都唔細，1200比750大，長闊高達2,248×925×1,205mm，加上白色外殼，出巡時必定更矚目。再配合誇張的爬雞車頭造型、大碼鴨嘴形泥擋、鑽石形頭燈，以及超闊距離手柄連一對扶手護擋，外形橫行夠霸氣。至於750特別版，全碳纖維配件襯紅色車架，偏向較沉實。</p><p>首加ATC增玩味</p><p>其實750唔止換咗碳纖件咁簡單，內涵亦升級，好似頭尾避震可以調校，以及附有ABS的BREMBO迫力鮑魚等，性能大提升。不過講到性能強勁，就點都唔及大佬1200，1.2公升的90度夾角V2水冷引擎，可輸出130匹馬力及11.7kg-m扭力，力量比750大三分一。加上1200到港款式屬最高級別的FactoryABS版本，除配備750原有的ABS防鎖死煞車系統，更加入ATC尾輪循迹系統，設有三級敏感度調校，干擾最少的第一級適用於高手、正常介入的第二級適用於普通車手、嚴謹管制尾輪打滑的第三級就適用於濕滑路面。而兩者亦備有三種動力模式選擇，包括動力澎湃Sport模式、輸出線性平均Touring模式及馬力鎖死100匹內Rain模式，方便應付濕滑路面。</p><p>貴兩萬　更多捧場客</p><p>呢部Dorsoduro1200睇得又玩得，集跑車頂級配備於一身，貴兩萬蚊車價，應該好多車迷願意畀！</p><p>Dorsoduro1200</p><p>引擎：1,197cc四衝水冷90度V2<br>馬力：130hp/8,700rpm<br>扭力：11.7kg-m/7,200rpm<br>傳動：濕式多片六速鏈傳動<br>售價：$149,800</p><p>Dorsoduro750</p><p>引擎：750cc四衝水冷90度V2<br>馬力：92hp/8,750rpm<br>扭力：8.4kg-m/4,500rpm<br>傳動：濕式多片六速鏈傳動<br>售價：$129,800<br>查詢：23850181<br>（ http://www.aprilia.com.hk） </p></body></html>