<html><header><meta charset="utf-8"><title>火炭居屋 - 左丁山</title></header><body><h1>火炭居屋 - 左丁山</h1><p>曾特首到火炭工業區視察，搵工業用地轉作興建公屋或居屋之用，以近來嘅政治情況睇，似係為了復建居屋作準備。立法會議員，無論泛民還是民建聯，都要求復建居屋，加上王光亞發出強烈暗示，特區政府幾難招架，有關官員包括特首、曾司長、林鄭局長、鄭局長，都要將講過嘅說話食番落肚，當冇講過。據講九年前樓市還未復甦，樓價不停下滑，令到董特首講到出面「不容樓價再跌」，孫明揚推出「孫九招」之時，高官在地產商面前，堅決宣稱以後不再建居屋，以穩定樓市，挽救十萬名負資產業主。想當年，信誓旦旦，到今日，腳軟食言，曾先生等又係轉軚轉得好辛苦嘅。<br>火炭工業區變作住宅區，唔係唔好，只是交通問題好難解決，一旦有幾萬人入住，但出沙田大路只有一條，塞車如何解決？火炭火車站只是小站，亦難以應付太多人嘅啫，而且在山邊一帶，行去火車站都幾遠嘅噃。他日政府真的提出規劃，在區議會勢必爭論不休，各有關部門要有充份準備至得。<br>興建居屋，左丁山素來反對，因此有人罵左丁山老人痴呆。問吓年紀輕輕，幾乎係八十後嘅利世民，佢即將移民美國，唔關佢事啦，但本住市場原則，依舊反對，佢話由公屋住戶變居屋居民，以至買私樓咁嘅「向上轉流」方法，只是迷思（amyth），實際上好難，佢自己啲親戚住在居屋多年，仍然冇法子搬入私樓，居屋不是「居住鏈」之中途站，根本就係終點站，而且唔益中產（因白表中籤機會極低），啲議員政府只係噏得出就噏。<br>大量興建公屋，作為社會安居網，有現實政治及經濟作用，不便反對，但復建居屋，無論講理論還是實際層面，都未能服眾，只係服從政治需要，與最低工資一樣。寫到呢度，收到袁天凡電郵，通知佢已經辭去盈科一切執行行政職務，只留任PCRD非執行副主席，自7月11日開始，會重出江湖，出任泓策投資管理有限公司主席（OrtusCapitalManagementLtd）。Ortus係亞洲第五大對冲基金，袁天凡肯加盟，Ortus必然不斷擴大。
</p></body></html>