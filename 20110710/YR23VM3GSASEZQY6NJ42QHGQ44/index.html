<html><header><meta charset="utf-8"><title>名氣場：利蘊珍飛越絲路傳薪火</title></header><body><h1>名氣場：利蘊珍飛越絲路傳薪火</h1><p>利希慎孫女、利孝和女兒利蘊珍（Marie-ChristineLee），行走ball場，造型是最激的藍身《阿凡達》潘朵拉星人，凡事要去到盡。從不做專訪，利蘊珍15年來首次坐低講心聲，直認是一個extreme的人，想向社會傳遞正面訊息，內地運動員有舉國制栽培，她上月成立運動慈善基金9月將踩越野單車3日，穿過絲綢之路，為運動基金籌款，第一個項目，是親自踩單車穿越絲綢之路。撰文：林妙萍</p><p>「我唔會做到一個大超人，但乜都要有個開始，世界上有好多好心人！」利孝和二女利蘊珍一身古銅膚色、穿花裙在中環IFC曬太陽做訪問，翻查過去紀錄，利蘊珍至少15年沒有接受過專訪，肯坐低傾偈，全因她成立了全港第一個運動助學基金：運動燃希望基金，培訓有潛質的窮困青少年成為運動員。<br>要為基金注入第一筆錢，本身家底雄厚，有錢太太籌款，最方便快捷是搞一場ball賣枱、搞一場名牌衫義賣。利蘊珍卻揀了外人眼中「攞苦嚟辛」的方法：9月頂着40多度高溫，踩越野單車穿越絲綢之路籌款。利蘊珍說：「唔辛苦，好值得做！我係代表運動員去踩，同埋想passout一個正面嘅訊息，希望香港人唔好咁負面，要堅毅正面！」</p><p>意志強無懼艱辛</p><p>利蘊珍本身熱愛運動，開三項鐵人會、運動會，自己每日至少運動3小時，泳水、打波、划艇等，無一不通。今次個人體能挑戰籌款，於9月9日踩越野單車，從伊朗邊境斯木哈什出發，沿中國與吉爾吉斯邊界，穿越絲路要點，直到新疆喀什，全程260公里。天氣酷熱，風沙四起，路途曲折，對職業運動員來說，難度都非常高，利蘊珍堅持要在3日內完成，更會帶一名年輕單車手同行，她說：「第一日最辛苦，會踩115公里，因為個人最有爆炸力，同埋難度最高，要先苦後甜。」問她最擔心、最怕發生的事，答案是「沒有」。「我唔擔心喎，我唔會諗負面，尤其係體能上，最緊要mindcontrol，意志上。」<br>一個月前決定踩越野單車為基金籌款「打底」，兩個星期已籌到7位數，預期完成後，會籌到過千萬投入基金運作。基金logo用上奧運火棒，代表燃燒、希望和能量，熱愛運動的利蘊珍本身也有一股強而有力的氣場，她說：「Sport係一個非常好嘅渠道去紓壓，除去health上，思維上、意志上都好有幫助。成功嘅運動員，思維都好強，好堅毅，同埋係不斷進步，不斷學習。」她也奉行持續學習，14歲開始打網球，打了30年，依然請教練上堂；讀中學已是學校泳隊成員，10年前仍然跟泳手重新學習。</p><p>重點培訓運動員</p><p>利蘊珍成立的運動基金，以培訓8至16歲窮困青少年發展體育為目標，她坦言不是要做全港普及式運動，而是重點培訓，不只着眼培訓職業運動員，培育運動相關的營養學、心理輔導、運動創傷等專才，也是其中一環。利蘊珍老公雷禮權16年前以雷禮權爺爺名字，成立了雷瑞德教育基金，幫助窮苦學生出國讀書，每個學生的資助預算，高達100萬，16年栽培了60多個學生，數量上的確少，但她今後依然會朝着這個重點方向，以她口中「totallyinvolved」的100%參與度去做。<br>利蘊珍說：「冇乜人知我地做緊呢樣嘢，但學生成功率係99%，全部都係社會棟樑，有幾個學生已經回報社會，喺大陸起學校。我地做過，知道咁樣係work，一個人一個人咁pass開去，所以我有信心可以咁做。」</p><p>受助兒童當家人</p><p>重視每一個人是一個獨立的個體，所有受助兒童的名字利蘊珍都記得，老公生日，基金贊助下的小朋友全部一齊慶祝，她說：「運動和讀書都係一個工具，以此嚟培育佢哋。我當佢哋係partof屋企人，我要親自去gettoknow佢哋，知道佢哋嘅進度。」<br>培訓學生的教練都要先過她的一關，利蘊珍明言：「教練要先教我，我覺得佢識教，先會請。」瞓身做一個把關人，辛苦出錢出力，「我唔expect將來有乜回報，只係pass一個訊息出去，世界有好多好心人！」</p><p>小八卦：一日三餐運動當飯</p><p>運動可說是利氏全家人的DNA，她說：「爺爺最鍾意打網球，由細到大，爹哋佢哋都每個星期六日都有好多人嚟屋企打波。」媽咪利孝和夫人利陸雁群一年365日風雨不改，每日在屋企游水：「打3號風球、行雷，我要打電話畀佢，叫佢唔好落水，佢都唔聽，堅持每日都游，仲係365日都係凍水池。」<br>普通人一日吃三餐，利蘊珍自己的食量是運動，每日最少三小時，她笑說：「我永遠唔揀食o架，朝早tennis，下午咪游水，或者朝早踩咗單車，咪夜晚打boxing。」星期六日familyday，和子女都是出海、打波，全家流着運動熱血。</p><p>人物誌：利氏後人矢志體育</p><p>利蘊珍（Marie-ChristianLee）來自香港名門望族利氏家族，家勢顯赫，家族資產以百億計。祖父利希慎是希慎興業創辦人，即利園山道、希慎道等銅鑼灣一帶，被稱為利氏版圖王國的開拓者。<br>利蘊珍父親利孝和創辦TVB（電視廣播有限公司），利孝和逝世後，由利孝和夫人利陸雁群繼承生意。利蘊珍是家中二女，她嫁予九巴雷氏家族後人雷禮權，育有一子一女，利蘊珍熱愛運動，開設SportMax（天極）運動會、HopeSport三項鐵人會等，同時和丈夫創立了雷瑞德教育基金，助窮學生出國留學。</p><p>最激名媛扮嘢王</p><p>名人多數貪靚姿整，利蘊珍和老公雷禮權肯定是名流圈中最玩得、扮嘢最激的一對！去年雷禮權戴假髮、假哨牙扮「真毛梁」梁智鴻一絕，但更絕是太太利蘊珍用了3小時裝身，全身上藍色bodypainting，變身《阿凡達》潘朵拉星人。</p><p>自認去到盡</p><p>兩人玩得性格啱key，cosplay造型媲美gameshow，扮過《新蝙蝠俠》的謎語人和貓女、皇后、吸血鬼、魔術師，叫人留下深刻印象。利蘊珍笑着承認自己是一個去到盡的人，她說：「我係一個extreme嘅人！扮靚係健康嘅表現，投入、有熱情，入面開心啲，人哋都會感受到，我好鍾意同人share嘢o架！」</p></body></html>