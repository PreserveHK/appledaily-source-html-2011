<html><header><meta charset="utf-8"><title>5大玩嘢M4/3鏡頭　魚樂無窮</title></header><body><h1>5大玩嘢M4/3鏡頭　魚樂無窮</h1><p>Micro4/3相機密密出，要追新款隨時追到斷氣，計我話不如投資在鏡頭仲實際，話唔定可以帶畀你更多攝影創意。今日就同大家數下M4/3鏡頭之中，好玩同實用性兼備嘅鏡頭，Budget夠的話不妨打佢哋主意。<br><br>記者：許福合<br>攝影：陳盛臣<br>Model：Sansu@PureModels</p><p>No.1<br>魚眼鏡：10cm近攝至強
</p><p>若要數今次介紹嘅5支鏡頭，最好玩我會選這支LUMIXGFisheye8mmF3.5，正所謂「魚樂無窮」，這支魚眼鏡畀到用家唔少攝影樂趣，擁有M4/3鏡頭輕巧嘅特性，只重165g，而焦距相當於35mm嘅16mm，可視角度達到180度，真係可以一眼關七！最好玩仲係魚眼鏡嘅關係，畫面會彎曲變形，能夠突出到空間感，無論用來影人、影景，甚至拍影片，都相當有趣，尤其係影人像時，越近鏡頭彎曲幅度越強，近攝可至0.1m，能夠拍攝到頭大身細嘅趣怪相片。</p><p>No.2<br>3D鏡：孖眼拍攝</p><p>一般鏡頭只會有一隻「眼仔」，這支LUMIXG12.5mmF12特別之處會有兩隻眼，再利用左右兩邊圖像組成3D圖像，從而拍攝出多層次具浮凸感嘅立體照片！不過，暫時限制亦都有唔少，例如相機須要支援3D拍攝，如PanasonicGF2等，而相片解像度亦會比2D低，焦距相當於65mm，構圖方面不算好用。另外要留意係不能用來攝錄影片，而且GF2等屏幕都無3D顯示，所以要重播立體影片，就須要駁番3D電視！</p><p>No.3<br>廣角鏡：影風景必備</p><p>廣角鏡係好多攝影發燒友都想擁有嘅鏡頭，想影張具氣勢的風景照更係必備！M4/3規格中，有Panasonic7-14mm，不過定價成$9,300，好肉赤，而Olympus其實有支M.ZuikoDigitalED9-18mmF4-5.6鏡頭，雖然論廣角不及Panasonic的7-14mm，但從價錢及重量去選擇，OM這支9-18mm就好有優勢，加上售價只要$5,690，平成三千以上，比較之下顯得較實用！</p><p>No.4<br>大光圈鏡：F0.95玩景深</p><p>Nokton25mmF0.95是福倫達推出的首支Micro4/3鏡頭，擁有47.3度的視角，鏡身因為使用金屬製造，410g會顯得略重，不過最特別之處，係具備F0.95超大光圈，在光線不足情況下，可以輕鬆拍攝到漂亮淺景深效果。不過要留意的是無法用到相機AF對焦，所以鏡身上會設有對焦及光圈環，玩厭AF的話，重回手動攝影亦有另一番趣味。</p><p>No.5<br>遠攝鏡：MSC高速AF</p><p>想遠距離拍攝，少不免有支長焦距鏡頭，現時Panasonic及OM皆有達到300mm遠攝鏡，比較下，我會揀OM的M.ZuikoDigitalED75-300mmF4.8-6.7，除變焦範圍相當於35mm的150-600mm，而且因為使用OMMSC技術，變焦時聲音輕微，若配搭最新E-P3，AF對焦速度更不俗，不過留意OM鏡頭都不設防震，所以要使用機身防震嘅Pen會較穩陣喇！</p><p>查詢：<br>（a）Panasonic（28330955）<br>（b）Olympus（23762150）<br>（c）麗確攝影器材（22925111）</p></body></html>