<html><header><meta charset="utf-8"><title>國際化 - 左丁山</title></header><body><h1>國際化 - 左丁山</h1><p>買馬忙中有錯，填飛買單Q，一號搭十號竟然填咗一號搭四號，當一號「喜惑」衝過終點，十號「快利多」如飛殺上之際，左丁山笑到四萬咁口，點知想話拎飛去收錢之時，先至發覺呢條許世勳、黃志祥大富豪單Q竟然係中空寶，唯有嘆句天亡我也，咁冇運，唔怪得呢日輸到面青口唇白。<br>既然矇查查咁樣輸錢，搵人傾偈好過。沙圈旁邊碰到財經界人士A君，與佢談起交易所延長交易時間後，交投唔見有增加，但從業員吃飯時間減少，似乎未見其利，先見其擾民。財經A云：「左丁山，唔好咁短視，要睇遠啲，我地要配合國際與上海交易時段，免致競爭力受損，人地新加坡乜都同我地爭，連人民幣離岸中心都要搶，新交所交易時間又長，我地唔可以掛住食飯唔做嘢。」<br>國際化高唱入雲，一般以為係向西方學習，與倫敦紐約睇齊，一於搞出個「紐倫港」，避免出現一個「紐倫新」，但香港上市公司已由中國國企、民企做主導，恒指走勢常被滬深指數牽着鼻子走，香港好似「國內化」多過「國際化」噃？財經A即時教訓左丁山一頓：「香港有人抗拒內地，痛批『被規劃』，其實我地回歸後樓市跌足八年，有負資產業主燒炭，全憑○四年自由行遊客做旺個市，地舖與樓價先至開始反彈至今，你話今日香港可唔可以回復03年前狀態，取消自由行？完全唔俾內地人來港消費、買樓、產子吖？只有大笨蛋至會咁諗。當今國際大勢，係歐美日本東南亞群起研究中國，群向中國靠攏，對內向嘅美國人來講，美國搞國際化就等於與中國建立更緊密關係，認識中國，影響中國。故此我地香港人如果認為國際化就是學英美，不讀好中文，不研究國情，就比美國人、歐洲人更落後！」呢番話聽到左丁山眼眨眨，不由得想起香港一啲重要監管架構，如果盲目以為請個洋人做阿頭，就等於國際化，等於夠中立，未免天真得可憐。香港之真正國際化人士，一定要係本地精英而精通國際慣例兼且熟悉中國情況人士，今時今日仲蠢到以為搵個洋人就可以抗衡中國，即係想香港金融市場車毀人亡。蓋特納用普通話對王岐山講：「有福同享，有難同當」，你估係乜嘢意思？
</p></body></html>