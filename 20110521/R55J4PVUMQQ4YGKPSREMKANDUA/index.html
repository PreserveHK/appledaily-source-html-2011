<html><header><meta charset="utf-8"><title>包錫紙防濕身　兩餸炒飯一煲熟</title></header><body><h1>包錫紙防濕身　兩餸炒飯一煲熟</h1><p>日本主婦入到廚房，總有些獨門慳時秘訣，電飯煲更是她們的最佳拍檔。所以有唔少日本食譜，主打飯煲攻略，唔係教人煲飯咁簡單，而係一煲過煮好白飯靚餸仲有前菜，舀好飯順手用飯煲做埋飯後甜品，聽落好吸引，實際又做唔做到？<br><br>記者：趙珮倩<br>攝影：王文忠</p><p>挑戰者：Hilda</p><p>入廚經驗超過廿載，愛遊歷嚐盡世界美食，曾赴日本留學，並於當地擁有八十多年歷史的割烹料理店工作，擅長把各國食材及烹調法融會貫通，變化出不同元素Fusion菜。</p><p>《炊飯器》$140（各大日本書店有售）</p><p>日本語的「炊飯器」，即是電飯煲，書中介紹超過30款以飯煲煮成的菜式、餐湯、麪包和蛋糕，教你善用飯煲，一煲過就可以煮好成餐飯。</p><p>洋風豚肉卷番茄飯伴辛香南瓜</p><p>飯煲版的西炒飯，煲好飯仲有豚肉卷和南瓜做餸，方便到極。</p><p>材料</p><p>日本米150克、車厘茄（切半）6粒、洋葱（切粒）30克、葱粒1茶匙、煙肉（切粒）半片、南瓜（切片）/豚肉薄片各200克、西芹（切條）/紅椒（切條）各40克<br><br>飯調味料：茄汁1湯匙、鹽1/2茶匙、豉油少許<br><br>南瓜調味料：鹽1/3茶匙、咖喱粉1/5茶匙、牛油1/2茶匙、小辣椒（切幼粒）半條、橄欖油2茶匙<br><br>豚肉調味料：鹽1/3茶匙、胡椒粉少許</p><p>做法</p><p>1.把米洗淨瀝乾，加入調味料拌勻，放入飯煲內，注入與米相同份量的水，加入洋葱粒、煙肉粒、葱粒、車厘茄拌勻。<br><br>2.錫紙上放南瓜片，下調味料拌勻包好，一同放入飯煲內。<br><br>3.豚肉片灑上鹽和胡椒粉，鋪成約長12厘米，放上紅椒條和西芹條捲好，用繩或保鮮紙綁好放入飯煲內。<br><br>4.按飯煲掣煮至飯熟，便可一併將（2）和（3）取出上碟。</p><p>挑戰後感</p><p>沒有紮肉用的棉繩，可以用微波爐保鮮紙捲成長條把肉卷綁好。</p><p>中華風香辣蝦</p><p>日本人勁鍾意這中華風口味，味道酸中帶微辣，嗜辣的話可於醬料加入指天椒，會更惹味。</p><p>材料</p><p>日本米150克、鮮蝦8隻、厚炸豆腐125克、椰菜1片、榨菜絲20克<br><br>蝦醃料：鹽/胡椒粉各少許、粟粉1/2茶匙<br><br>中華風醬料：蒜頭（剁茸）1粒、葱粒/茄汁各1湯匙、砂糖/豆瓣醬/薑茸各1/2茶匙、醋1茶匙、鹽/胡椒粉各少許<br><br>椰菜調味：麻油/豉油各1/2茶匙、鹽/胡椒粉各少許</p><p>做法</p><p>1.米洗淨放入電飯煲，加入與米相同份量的水。<br><br>2.鮮蝦去殼留尾，蝦背切開去腸後，加醃料拌勻。<br><br>3.炸豆腐汆水去油份，切成厚塊。<br><br>4.醬料拌勻，加入（2）和（3），用錫紙包好後放在米面。<br><br>5.椰菜蓋於（4）上，按飯煲掣煮至飯熟。<br><br>6.取出椰菜切絲，加入榨菜絲和調味料拌勻上碟，香辣蝦從錫紙取出上碟，白飯盛起即成。</p><p>挑戰後感</p><p>有時間的話，日本米於飯煲浸水30分鐘，使充份吸收水份，效果更佳。</p><p>紅茶蛋糕蘋果醬</p><p>電飯煲焗蛋糕雖不算新奇事，但利用玻璃杯包錫紙做成中空圓模，更一併煮蘋果醬，都咪話唔犀利。</p><p>材料</p><p>蛋3隻、砂糖100克、班戟粉150克、紅茶葉（EarlGrey茶包）1/2湯匙、無鹽牛油（已溶）4湯匙、菜油少許<br><br>蘋果醬：蘋果1/2個、砂糖1湯匙、檸檬汁/冧酒各1茶匙</p><p>做法</p><p>1.班戟粉和茶葉拌勻備用。<br><br>2.蘋果去心切小粒，放入約5厘米直徑的耐熱玻璃杯內，加砂糖、檸檬汁、冧酒拌勻，用錫紙包好整隻玻璃杯。<br><br>3.蛋加砂糖，用攪拌器攪拌至砂糖溶解，加入（1）及溶牛油拌勻。<br><br>4.飯煲內側掃上菜油，將（2）置中央，沿邊倒入（3），略拍飯煲，把多餘的空氣弄走。<br><br>5.按煮飯掣開始，待自動跳掣後用竹籤插入蛋糕，如竹籤有黏漿即代表蛋糕未熟，再次按煮飯掣，直至蛋糕熟透，約45分鐘。<br><br>6.蛋糕攤凉後倒出上碟，打開錫紙，蘋果醬淋上蛋糕面即成。</p><p>挑戰後感</p><p>用飯煲焗蛋糕比用焗爐花更多時間，不過蛋糕口感較濕潤。</p><p>蒸煮粉絲蝦</p><p>平時用鑊炒粉絲試得多，估不到用飯煲都可以做到炒粉絲的效果，又洗少隻鑊！</p><p>材料</p><p>鮮蝦200克、冬笋100克、冬菇4隻、粉絲80克、葱花適量、乾蝦米（浸軟切粒）1茶匙<br><br>蝦調味料：鹽/豉油各少許、煮酒/燒汁各1茶匙<br><br>醬汁：薑茸/蒜茸/麻油各1湯匙、豆瓣醬2/3茶匙、豉油/煮酒各2湯匙、蠔油/糖各1茶匙、水300毫升</p><p>做法</p><p>1.蝦去殼留尾，挑腸，加調味料拌勻。冬菇洗淨去蒂，切小份；冬笋切成薄片。<br><br>2.先把少許葱花、薑茸、蒜茸、豆瓣醬、麻油放入飯煲內拌勻，再加蝦米、豉油、蠔油、糖、煮酒和水攪拌，然後下冬菇、冬笋、粉絲，加熱約20分鐘。<br><br>3.揭起煲蓋，把材料拌勻後加入蝦再加熱20分鐘，關掉電源後加入餘下葱花拌勻即可。</p><p>挑戰後感</p><p>日本粉絲較煙韌，適宜長時間烹煮，如用本地粉絲煮約10分鐘便可。</p></body></html>