<html><header><meta charset="utf-8"><title>上海直擊CanonEXPO2011　率先睇明日影像</title></header><body><h1>上海直擊CanonEXPO2011　率先睇明日影像</h1><p>五年舉行一次嘅CanonEXPO，新一站移師至上海舉行。展覽之中，當然唔少得相機等影像類產品大晒冷，不過，今年特別之處，係大玩未來新科技，想知未來5年Canon有乜搞作，就記得留意喇！<br><br>記者、攝影：許福合</p><p>真正手提　4K攝錄機</p><p>高清影像，普羅用家可能習以為常，若然你都唔滿意，4K超高清影像，應可滿足晒家庭影院需要。現時4K攝錄機暫時仍屬專業非民用機種，這次Canon展出嘅4K攝錄機，解像度會比現時高清畫面高4倍，體積更縮細到可接受範圍。可惜現場示範機入晒箱，未能親手試玩，但從示範拍攝片段睇，已可見到比現時所謂高清攝錄畫面，清晰度提高好多，例如畫面中出現旋轉木馬，在屏幕上近看仍然非常清楚，感覺上整個畫面係全Sharp。<br>產品詳細規格不多，機身甚至沒有按鍵，可見未到最後完工階段，現場資料除強調4K超高解像度外，仲話會配備全新開發高幀速2/3"800萬像素CMOS，能以超過60fps攝錄影像，可作慢鏡播放。鏡頭亦使用新開發20倍光學變焦，光圈F1.8-F3.8，有全電控鏡頭驅動系統，估計變焦速度應相當不俗。</p><p>800萬像素　超高清顯示屏</p><p>想睇真啲4K畫質，顯示屏亦要升呢支援，展覽中未來產品之一，30吋超高清800萬像素LCD顯示屏，在普通尺寸上都能顯示800萬像素畫質，更能應付4K超高清畫面。現場細睇，會發覺即使局部畫面，都能睇得非常清楚。</p><p>影像共享</p><p>這款未來CrossMediaStation，獨特之處係只須要相機或攝錄機放在機頂，就能將相片或影片，分享到電視欣賞，仲可以叉埋電，連Cable都慳番。</p><p>花絮</p><p>ConceptProduct</p><p>CanonEXPO小檔<br>日期：5月19-22日<br>地點：上海國際會議中心<br>網址： http://www.canon.com.cn/expo2011/ </p></body></html>