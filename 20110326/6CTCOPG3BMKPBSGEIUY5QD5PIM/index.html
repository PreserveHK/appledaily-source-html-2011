<html><header><meta charset="utf-8"><title>玲瓏浮凸索超蓮</title></header><body><h1>玲瓏浮凸索超蓮</h1><p>對豪門分「燊」家新聞感到厭惡，但樂於見到娛樂版經常將超蓮超雲攝入鏡，無他嘅，就跟車壇超跑蓮花一樣，玲瓏浮凸兼火辣辣，全新Elise更改頭換面、變偈加波，男人見到點會唔心猿意馬呢？<br><br>記者：徐影龍<br>攝影：林栢鈞<br>Model：Ginna@GMEModels</p><p>凸頭燈電暈你</p><p>對男士而言，四門房車或七人車如家中嬌妻，溫溫柔柔一架就夠！有錢嘅少不免心思思「包二奶」，養多架火辣狂野戰車，逢初一十五或假期出外砌番轉。Lotus天生一副戰鬥格，身形嬌小收視十足，揸出街似拖住個明星仔咁令人羨慕！尤其久別重逢嘅Elise，新版改動都算大，由頭到尾換晒Look，先有一對攝魂車頭燈，凸起燈框又尖又長，再加一排奪目LED，撻車一剎就似超蓮向你拋生藕，俾佢電到暈。<br>至於鬼面罩同氣壩位，由渾圓曲線變得較為方形，勁似頂級百萬蓮花Evora，車側NIKE剔形入氣口，亦改為網狀欄柵，而尾部引擎蓋散熱位一分為三，造型變得更複雜，視覺上更具層次美感，下方擾流佈局亦有所改變，加上尾股彎彎翹起好Sexy！</p><p>1.6偈已經夠砌</p><p>英國廠方一口氣推出三種版本Elise，暫時只得1.6L到港，而採用1.8L2ZZ-GE引擎嘅EliseR及SC亦陸續抵港。雖屬1.6L入門版，但馬力達136匹，如《頭D》車神所講，最好嘅改裝唔係一味加大Power，偷輕先最重要，由起圍、煞車、入彎G力，負擔都會相應減低，所以面對唔夠900kg嘅Elise，136匹已經好夠砌。<br>一如過往仍是棍波Only，由5速提升至6速，對好玩度、極速甚至慳油，都有更優越表現。由灣仔出發，上金鐘紅棉路兜個圈，雖無直路爆發，但上山扭力雄厚，入彎順暢，最重要係極力子重得嚟「寬容度」亦夠高，唔會一打冷震就死火，慢車塞車都無咁辛苦。</p><p>搶睇Elise兼大型車展</p><p>日本大地震連香港車行都震埋，富記反應夠快，暫定所有日本定單採取現貨買賣政策，今日更於灣仔會展搞大型車展，除於中午時分有最新LotusElise發佈會外，同場仲有大量日系現貨，由Elgrand同Vellfire都以筍價開售，想執平嘢就要留意喇！
</p><p>日期：今、明兩天<br>時間：10am-7pm<br>地點：灣仔會議展覽中心HALL1C</p><p>LotusElise2011</p><p>引擎：1,598cc直四<br>馬力：136PS/6,800rpm<br>扭力：160Nm/4,400rpm<br>傳動：6速手動波箱<br>售價：約$540,000<br>查詢：28770810（RichburgLotus）</p></body></html>