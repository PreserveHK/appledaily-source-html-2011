<html><header><meta charset="utf-8"><title>依舊玩彩數　黃蜂不死</title></header><body><h1>依舊玩彩數　黃蜂不死</h1><p>曾經風靡一時的綿羊仔Vespa，被台灣及日本的潮男潮女揸到人氣爆晒燈。雖然近年有回落之勢，但數到今時今日的經典鐵殼羊，Vespa的地位依然穩固。不死羊今年再次脫舊換新，以GTS300SUPER及LX150ie兩款不同級別的新羊招客，小黃蜂依舊可愛，斑斕色彩依舊討人歡心。<br><br>記者：許維雅<br>攝影：譚盈傑<br>模特兒：梓菕</p><p>燃油電噴慳油反應好</p><p>數數手指，意大利品牌Vespa已有65年歷史，Piaggio公司於1946年4月1日推出第一台Vespa。Vespa來自意大利文Wasp，即代表黃蜂的意思，時至今日所推出的新一代綿羊GTS300SUPER及LX150ie，黃蜂腰腹尾的獨特神髓依舊保留，如此誓守經典造型多年不變，看來只有它才可以做得到。<br>兩款最新型號的Vespa，外形其實大致一樣，分別在於尺碼大少少的GTS300屬貴價版，規格、性能及裝飾都相對較高檔次。大佬GTS所配的是278cc四衝水冷，比起細佬LX的151cc四衝風冷，馬力多10匹，不過兩兄弟的引擎卻齊齊棄化油器，改用全新燃油電噴系統，比起上一代更慳油，反應更快。雖然揸得Vespa的，從來都唔會着眼馬力，但大佬的排氣量由244cc升為278cc，力量好咗，就有助減低扭力輸出時的轉數，副偈襟玩啲，保養都容易啲，所以大佬貴啲唔係無道理呢！</p><p>GTS300SUPER</p><p>GTS300SUPER規格</p><p>引擎：278cc四衝水冷單汽缸<br>馬力：22ps/7,500rpm<br>扭力：2.23kg-m/5,000rpm<br>傳動：CVT無段變速自動波　皮帶<br>售價：$43,800</p><p>Classic與跑味的取捨</p><p>咁究竟貴幾多呢？兩款型號相差$16,000，賣二萬幾蚊的LX150價錢無疑吸引好多，不過GTS大佬屬高性能版本，配備當然足料得多，例如前後懸掛系統，GTS就有單搖臂油壓前叉及雙筒油壓避震，還附有預載調校；LX只得單搖臂吸震筒及單筒避震。此外，GTS會跟12吋輪胎；LX只得10吋，但新一代LX為了增加中低速轉向時的穩定性，就將頭轆改為11吋輪圈。再數到GTS的制動系統，前後均採用220mm煞車碟；LX則以前碟後鼓作設定，前煞車係200mm煞車碟連浮動兩活塞卡鉗，後面配110mm機械鼓。綜合各方面配備，大佬操控安全及穩定性當然稍勝一籌。<br>至於車身裝飾方面，兩兄弟亦各有特色，當中最大分別是錶板，LX配感覺較懷舊的米色錶板，而GTS就配上跑味濃些少的黑銀色錶板。新一代Vespa繼續燦爛，GTS有黑色及鮮紅色選擇；LX則有橙、黃、銀及紅四色，個人認為橙色最Classic，俾我揀，我係寧願棄功能戀外表，投細佬心水一票。</p><p>LX150ie</p><p>LX150ie規格</p><p>引擎：151cc四衝強制風冷單汽缸<br>馬力：12hp/7,750rpm<br>扭力：1.18kg-m/6,000rpm<br>傳動：CVT無段變速自動波　皮帶<br>售價：$27,800</p><p>查詢：27881133（PowerVigor）</p></body></html>