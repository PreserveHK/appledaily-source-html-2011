<html><header><meta charset="utf-8"><title>波神周記：霉友翻身記　錫周三要反 - 蘋果波神</title></header><body><h1>波神周記：霉友翻身記　錫周三要反 - 蘋果波神</h1><p>國際賽期玩英甲冇話寒酸，錫周三（圖）難得受讓不知名的杜根咸，近期狂借英超英冠兵救亡，戰意鮮明，下盤穩開可博冷W；國際賽，還是信賴英國波，博威爾斯入到波，迎英格蘭開「大」；串射主場愛爾蘭穩贏馬其頓，開「細」，要搵到餐好食，波膽過關當然要加入貼士榜。</p><p>季尾波，鬥志加體力是必然要素，上周推介重心中車仔加2:0波膽，也是考慮鬥志及體力會勝過曼城；至於博阿積士熱倒，主要是看過肥佬後備龍門鎮不住，加上海牙今季朝氣勃勃主場仍成冷門，博不到「其他」波膽不會怪自己太大貪；更可惜是過關栽在獲利多場後回吐的飛燕諾。</p><p>周末外界眼光在國際賽，小弟反而會多着墨英甲，等大家多個參考。錫周三曾幾何時，也在英超威過，踢過幾次盃賽決賽，但上季再降，現今淪為英甲下游，3連敗後距降班線只有數分，稍有差池，波友下季想博都不易（足智彩未有開英乙賽事）。話晒屬老牌球會，班主周身債都焗開水喉，近一個多禮拜借得包括韋根龍門同保頓中場祖爾奧拜恩等多將救亡，重點是近3戰連敗對手亦非善類，尤其近兩仗屬直升要角彼德堡同修咸頓；今晚早場作客到上屆在英乙升班的杜根咸，即兩軍上屆差兩個班次。排名更低錫周三4位即尾5的杜軍，周中作客硬撼奧連特臨完場被追和搶走兩分，士氣同體力有疑，與上周小弟睇死曼城所持理據相近。相反錫周三唞足、新兵操足踢護級大戰，更成冷門，就不應錯過，我大膽認為正牌莊家今場開錯盤，有受讓當選客軍，但單W有賠率兼可減注更不可錯過，贏到錢再敲接住的國際賽也不遲。</p><p>國際賽多資訊，我簡簡單單選「英威」同「愛馬」動腦筋，威爾斯今場主場估計坐滿6萬幾人，難得做東撼「大佬」鬥志無可懷疑，首次帶隊踢正式賽事的領隊史必，用全隊最有體力的藍斯仔做隊長，比拿美任箭頭，踢國際賽神勇的狼隊門將軒尼斯，博入球「大」是較有分頭選擇；當然質素有別，但戰情料不會一面倒，英軍熱W不值做過關膽。講穩，愛爾頓較可信，對手馬其頓過去一兩年睇過直播冇料到，主隊有多位英超主力缺陣，加上鋼門基雲長唞，但箭頭有羅比堅尼拍奇雲杜里，穩穩陣陣夠小勝。</p><p>英超就搏命，國際賽縮注？話說友人F的另一半，以我所知對賽馬認識皮毛，從來賭馬多只重賠率，數十蚊過關，刀仔鋸大樹，上周三我一早認定無謂的泥地賽，欣逢幾位老友飯聚，賭意近全無，但卻親眼見到她，下注一條單Q、單位置Q，買80蚊全中收過萬元；可見博彩從來也是福至心靈，無分泥地谷草田草大賽，最重要是注碼策略得宜，贏一場夠賭成季，佩服。長追波膽過關講耐性，博豐厚回報，也是同一道理，那怕做一時霉友。<br>蘋果波神</p><p>貼士</p><p>入球大細：威爾斯大（1.92）x愛爾蘭細（1.68）2x3<br><br>主客和：錫周三勝（2.62）<br><br>波膽：英格蘭勝2:1（7.5）、3:1（11）x<br>愛爾蘭勝1:0（5）、2:0（5）2x3</p></body></html>