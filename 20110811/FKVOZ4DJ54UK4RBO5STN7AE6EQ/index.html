<html><header><meta charset="utf-8"><title>過份支出遲早完 - 左丁山</title></header><body><h1>過份支出遲早完 - 左丁山</h1><p>昨日講起一位資深馬可孛羅會會員來電郵指左丁山在北海道方向不清之餘，並且投訴「國泰對馬可孛羅」會員服務不周，令佢地排隊太耐，左丁山除咗昨日答番自己嗰部份之外，將佢封信轉畀國泰，國泰有關人士如此回覆：「（一）機場貴賓室『寰宇堂』全新大規模裝修，在廿二號閘口開設一間『爾雅堂』貴賓室，但因為繁忙時段人客較多，或會造成不便，裝修工程完成後，可望解決人客擠擁問題；（二）登機安排以分三行登機為目標，但閘口目前只有兩部查票機，所以仍難將乘客分三行登機，查看護照機票時，知道有會員輪候嘅話，會請佢優先入閘。至於信用卡持有人可獲會籍，係市務部宣傳，會籍只限一年。」<br>好嘞，讀者如仍未滿意，請直接寫電郵去國泰，自行查詢。<br>八月份乃傳統放假月份，歐洲人尤其認為八月假期，神聖不可侵犯，政治人物有不成文規矩，所有重要會議、國家大事，不能安排在八月舉行，啲總理、首相紛紛放假去也，點知今年偏偏發生歐債危機，美國國債主權評級下調，金融市場因而大幅波動，搞到歐洲各國政府要員紛紛延遲放假，連星期日都要辦公。我等小民，唔理得咁多咯，國家大事於我何干，一於放假照舊，可惜呢，香港人不是歐洲人，每年有薪假期之少據講在全世界排在榜尾之列，可出外嘅日子邊可以有一個月咁耐呀，老友引誘話一齊去意大利Tuscany住番兩三個星期起碼，只可以恨到流口水！不過呢一輪睇見意大利、西班牙陷入債務危機，立即自行阿Ｑ一番，一個國家放假咁多，國民過份識嘆世界，好則好矣，驚住有咁耐風流……啫。<br>美國人放假之少，少過香港，但美國一樣有債務危機噃？又有何解釋？究其實，一樣與過份嘆世界有關，美國人往往入不敷支，先使未來錢，係咁碌卡，美國政府亦一樣，為維持超級強國地位，既要牛油麪包（社會保障及醫療福利），又要飛機大炮（國防），公共支出一路有增無減，靠發債支撐，卒之爆煲。美國人係勤力工作呀，只是不懂量入為出之道，借錢始終要還嘅，當借錢總數（國債）累積到等於一年總收入（GDP）時，仲可以扮威威咩。
</p></body></html>