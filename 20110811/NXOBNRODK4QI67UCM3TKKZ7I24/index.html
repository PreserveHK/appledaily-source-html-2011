<html><header><meta charset="utf-8"><title>人聲王AudioResearch　夢幻天籟膽機</title></header><body><h1>人聲王AudioResearch　夢幻天籟膽機</h1><p>美國品牌AudioResearch入行41年，堅持以人手焊接線路板，將膽機呢種人靚聲甜嘅特質，繼續發揚喺音響領域。儘管REFERENCE屬最高級別系列，不過一台靚聲前級，只索價11萬，INTERGRATED系列，更係三數萬已有交易，對比動輒百萬發燒級音響，仍未算高不可攀，絕對係中價機王。<br><br>記者：陳國輝<br>攝影：林栢鈞<br>Model：Catherine@Zmodel<br>查詢：Sonusfaber（23593600）</p><p>最高級別　攻大型錄音室</p><p>對於80後，應該無乜人認識AudioResearch，因為佢屬於70年代嘅音響產物。能夠將膽機技術發揚到今日，除咗有班忠實Fans支持，最難得係半導體、火牛，以至鋁合金機殼等七成以上零件，都指定要用美國貨，就呢一點，或者已說服到發燒友放棄大件夾抵食嘅國產貨色。<br>了解佢其實唔難，大致上分四大系列：SP、LS、DS以及REFERENCE，而當中REFERENCE就屬於最高級別。例如今次試聽，就揀選REF-5作為前級，REF-250做後級，並採用REF-CD8作為音樂播放器；因為呢個系列同時有Balance以及RCA兩種輸入和輸出方式，尤其Balance將訊號一分為二，可作長距離輸送，優點除咗輸出功率大，而且還原度高，好適合喺大型錄音室內鑑聽。</p><p>手動CD盤　源於音色要求</p><p>以往膽機隻「膽」，都係露出機身，在微弱燈光之下，聽住古典音樂亦特別有Feel！但基於安全理由，大部份膽機已為產品蓋上一個鋁合金機箱，外觀華麗之餘也不失實用性。但講到底，Classic最令人緬懷。有見及此，AudioResearch特別保留咗幾項傳統設計，其中最具代表性當然係機身錶板，當出現高低音頻，支針就左右搖晃，比起液晶體Display更具動感；另外，舊時為方便維修，會用到兩邊手抽，但今時今日，頂級音響已成為擺設一部份，即使用唔着，AudioResearch亦會保留呢種設計，甚至將顏色由全黑改為金屬色，感覺更有份量。<br>講到最特別，我就認為係機頂上嘅全手動CD盤！咪以為只係裝飾，其實別有用意。據講，電動式CD盤雖然美觀，但因為機件會造成輕微震動，加上佢係電子零件，對音色嘅清晰度點都會有影響！</p><p>主理中高人聲　高清晰度</p><p>音色上，究竟AudioResearch同其他膽機又有乜區別？由於膽機播出嚟嘅效果較為溫和、自然，唔生硬，通常最適合聽人聲，以及中高音為主嘅樂曲；但AudioResearch的REFERENCE系列又多一種特質，例如佢處理音牆嘅技術特別強，演繹鼓、琴等唔同樂器時，質感也相當清晰；更優勝之處係，佢能消除膽機不善處理明快節奏嘅「死症」，以同類別音響器材嚟講，佢算係全面。</p><p>幾萬蚊一樣有好嘢<br>INTERGRATEDAMPLIFIERVSi60<br>HIGHDEFINITION（$34,700）</p><p>Research亦推出咗前後級合併版嘅INTERGRATEDAMPLIFIER，除咗價錢只係REFERENCE三分之一，輸出功率也達到每聲道52W，並使用三支6H30以及四支6550真空管，雖然同REFERENCE的KT120真空管相比，輸出功率無咁大，但要聆聽純靜、自然嘅天籟人聲，5位數價錢，絕對值得入門發燒友參考！</p><p>INTERGRATEDAMPLIFIERDSi200<br>HIGHDEFINITION（$57,000）</p><p>雖同為INTERGRATEDAMPLIFIER，一機玩盡前後級，不過DS系列並唔係採用真空管，而係屬於一款數碼放大器，佢特點係非常慳電、環保，仲擅長演繹真空管嗰種靚人聲以及高中音。</p><p>VACUUMTUBEPREAMPLIFIERLS27<br>HIGHDEFINITION（$52,000）</p><p>僅次於REFERENCE系列嘅LS，呢部前級同時提供Balance以及RCAIN/OUT，亦將訊號一分為二咁處理，盡量減低失真程度，價錢上則比REFERENCE稍便宜。</p></body></html>