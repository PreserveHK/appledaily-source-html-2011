<html><header><meta charset="utf-8"><title>開心飛起：專屬牛皮簿　宮廷奶酪搶買3粒鐘</title></header><body><h1>開心飛起：專屬牛皮簿　宮廷奶酪搶買3粒鐘</h1><p>相對前門、什剎海等胡同，只有南鑼鼓巷仍保留老北京氣息，所以除遊客外仍有唔少當地人專程去行街購物，連北京人Michelle都忍唔住個個星期去「搵食」，今次就睇佢帶大家去邊買好嘢食好嘢啦。<br><br>撰文、攝影：利思芸<br>Model：Michelle@STYLE</p><p>記事簿只此一本</p><p>近幾年南鑼鼓巷已成遊客必到新蒲點，但很多小店因頂唔順加租壓力索性關門大吉，Michelle都話有幾間特色咖啡店已搬走。雖然街道兩旁全是面目模糊的精品店，但瑟縮一角的興穆手工店反而更得我心，門外只有興穆二字，店內除老闆設計的塗鴉外就沒有其餘裝飾，但售賣的貨品多元化，單是筆記簿都已經有幾十款，無論牛皮、麻布都有，而且經人手畫上花紋，存貨唔多，你更可拿張相去訂做獨家記事簿！店員話老闆們都是30歲出頭、鍾意玩鍾意試的年輕人，還經常周圍去，見到甚麼特別都會自己試做，好似樹枝筆、布面記事簿等。店內其他貨品大部份都以簡單物料製造，如麻布袋及皮造iPad套等，平均約$150至$300。想平啲都有，印有房奴、加人工等抵死字句的搪瓷杯，每隻$20起，買番幾隻做手信都好！</p><p>a.興穆手工店</p><p>地址：北京南鑼鼓巷99號<br>電話：（86）10-8404-3217</p><p>木屋買皮鞋</p><p>雖然成條南鑼鼓巷都是以胡同及四合院為主，但新開的服飾店點都要玩另類，成間屋被木板包圍，內裏又有不規則層架及天窗，擺明行型格路線。店長Steve話他們的設計以木、自然為主題，無論裝修或服飾都講究舒適及天然，衣服以棉及麻質最多。不過，皮鞋及手袋才是他們的強項，經由人手縫紉的皮革柔軟，而且設計師因應東方人腳形設計，穿上腳時更貼身舒適。另外，拖鞋都有數十款，每款設計好比名牌新貨，但價錢就平逾半，其他如銀包、手袋亦有選擇，總之唔會空手而回。</p><p>b.素唯手工皮具</p><p>地址：南鑼鼓巷29號　<br>電話：（86）10-64031761　<br>營業時間：11:00至21:00</p><p>御膳流落凡間</p><p>人怕出名豬怕肥，不少小食店出名以後質素大不如前，但文宇奶酪店味道始終如一。主打宮廷奶酪係老闆田先生爺爺跟隨皇宮廚師學習回來，這道皇家御膳才有機會流落凡間。由於使用鮮奶、白糖及糯米酒炮製，口感細滑，且老闆堅持每日12點開店，售罄隨即關門的傳統，不粗製濫造，所以品質數十年如一。不過食奶酪記得趁早，因為每日下午3至4點就會售罄。除此，還有不少小食店進駐區內，正宗毛家臭豆腐就是其中之一，雖然招牌一樣，但這家的味道和地安門的那家不同，可能是要迎合外國人口胃，所以味道調得比較淡，配合秘製醬汁，容易入口，一盒有10件，最啱買完後去文宇奶酪店排隊時慢慢食。</p><p>c.文宇奶酪店</p><p>地址：南鑼鼓巷49號<br>電話：（86）10-64057621<br>營業時間：中午12時至售罄</p><p>住家pizza冧老外</p><p>香港人旅行出名「趕」，相反外國人鍾意慢慢睇，一間cafe都足夠他們坐成個下午。好似位於民宿東堂客棧旁的東堂餐吧，嚴格來說它只是飯堂，但裝修如客廳一樣，猶如置身「家」中，吸引民宿租客「打躉」。當日我們就遇到來自南加州的情侶David及Jennifer，他們話餐廳環境舒服，似屋企一樣。餐牌都以西餐為主，除alldaybreakfast外，pizza亦算是招牌菜，以火腿、蘑菇、煙肉等炮製的東堂私家比薩，餅底香脆味道偏淡，就算食多幾件都唔怕膩，Michelle就食到停唔到手，配合夏日特飲，成個人凉浸浸。</p><p>d.東堂餐吧</p><p>地址：南鑼鼓巷85號<br>電話：（86）10-84002429</p><p>今年是共產黨成立90周年，人民銀行於6月起發行6,000萬枚建黨90周年紀念幣。硬幣以黃銅合金鑄造，面值5元，正面有中國國徽及國名，背後為共產黨黨徽及1921至2011年字樣等，很具收藏價值。</p><p>TravelMemo</p><p>持有效回鄉卡或回鄉證均可。中國旅行社：28533533<br><br>永安旅遊4日3夜自遊行套票，包國航來回北京機票，入住3星級或5星級酒店，另可加錢額外延長住宿，套票價$2,299起。查詢：292162883<br><br>220V，兩扁腳插座<br><br>1元人民幣約兌1.22港元（文中價錢已折算港元）<br><br>下周天晴，23至34℃</p></body></html>