<html><header><meta charset="utf-8"><title>伸一腳Boot機　懶爆NB</title></header><body><h1>伸一腳Boot機　懶爆NB</h1><p>懶人專用！講嘅係東芝新推出嘅L750筆電；想用電腦時，唔使伸手，只用隻腳一撐，打開機蓋就會自動Boot機，連Power掣都慳番，咁懶嘅設計，仲唔係最啱我呢啲大懶人?!<br><br>記者：許福合<br>攝影：梁細權<br>Model：Wing@PureModels</p><p>90度開機</p><p>珍珠白L750外形相當搶眼！細看下，機面仲有格線暗紋，好日系機風格。L750雖然大玩15.6"芒、2.66kg，可能因為機身薄，拎上手比想像中輕。除標準功能，L750有唔少細心設計，例如毋須按開關掣就可以開機，玩法好簡單，將機蓋推高到大約90度，電腦就會自動啟動，變相令Power掣形同虛設，唔知下個型號，會否連Power掣都飛走埋？</p><p>內置獨顯玩Apps</p><p>另一貼心設計在TouchPad！佢有個暫停功能快捷鍵，當你要專心打字時，就唔怕碰到TouchPad令鼠標亂飛。L750內置nVIDIAGeForceGT525M獨立顯示卡（1GB顯示記憶體），打機玩遊戲啱晒。有咁強3D圖像，所以《ToshibaBoard》內有多個遊戲Apps可供下載，遊戲都熟口熟面，包括在iOS上相當出名嘅《PlantsVSZombies》、《Bejeweled2》等，唔通潮流興手機遊戲反移植到電腦？</p><p>極速USB3.0</p><p>L750有齊USB3.0及eSATA等介面，當中USB3.0插頭更有Sleep-and-Charge功能，即使在關機狀態，仍可替手機、MP3等叉電。試用《CrystalDiskMark》接駁外置USB3.0硬碟作傳輸測試，發現USB3.0速度達114MB/s，與舊款USB2.0（28.7/s）作比較，平均速度快近5倍（接近eSATA傳速）！經常要抄寫大量檔案嘅用家，以後多個選擇。</p><p>同場加映<br>縮水版L730</p><p>東芝同時間仲有部L750縮水版L730推出，屏幕會轉用13.3"，機身會再輕薄啲，功能大致與L750相近，不過會無咗獨立顯示卡同NumPad，想減磅輕鬆啲就可以揀佢。</p><p>Profile</p><p>處理器：IntelCorei3-2310M2.1GHz<br>記憶體：4GBDDR3<br>硬碟：500GB<br>光碟機：SuperMultiDVD<br>顯示卡：nVIDIAGeForceGT525M<br>屏幕：15.6"HDLED16:9<br>操作系統：Windows7HomePremium<br>體積：380×250×27.7-37.5mm<br>重量：2.66kg<br>查詢：其士（29533555）</p></body></html>