<html><header><meta charset="utf-8"><title>換面把戲　斯文變惡</title></header><body><h1>換面把戲　斯文變惡</h1><p>未登陸香港已先聲奪人的AudiRS3，聽講已訂到爆晒額，真正係一車難求！既然得個恨字，倒不如退而求其次，將A3裝身，換上「黑魂」鬼面罩後，即時將辣味升呢。<br><br>記者：趙慧敏<br>攝影：譚盈傑<br>Model：Tiffany</p><p>玩變面戲法</p><p>RS3在全球銷售反應熱烈，超出車廠預期，難怪好多地區都話限額供不應求，喺香港訂到部，可謂極之少數，性能固然係RS3受歡迎的原因，擁有TTRS2.5公升Turbo引擎的辣車，難怪迷倒一眾車迷。對RS3極度迷戀之輩，大可能覺得得不到它的「心」，至少要得到它的「身」。既然如此，玩改裝似乎係一個不錯的辦法。Audi改裝專家Tony玩變面戲法，分別用A3及A5作演繹，將Audi的招牌鬼面罩霸氣提升，其中將A3改裝後，竟十分貼近RS3的惡樣。</p><p>圍線巢網顯惡相</p><p>RS3以車頭巨型電鍍鬼面罩最搶鏡，今次Tony則將A3鬼面罩由原來的電鍍換成啞黑色，而車頭擾流全部換走，令車形明顯更貼地，氣壩位置更採用立體感十足的線條包圍，蜂巢形的網紋，令原來溫馴實用的小房車，即時變成公路惡霸。另外，車身兩側的斜形裙腳、配上滲出磨砂味的啞黑18吋合金輪圈，令其黑色誘惑感大增。<br>唔好以為車尾就無料到，除尾擾流換走外，加上高置擾流，實行與RS3睇齊，不過雙出式氣喉可能更加搶眼，踩起上嚟就更加爽快。A3性能雖然有排都拍唔住RS3，不過可以貼住S3都唔錯呀！所以車主就一次過搵咗Tony調校電腦，即時將輸出馬力提高30匹，話多唔多，至少駕駛樂趣都升咗呢！</p><p>A3改車價連工包料：約$45,000<br>車輛提供：TWAutosport（21420001）</p></body></html>