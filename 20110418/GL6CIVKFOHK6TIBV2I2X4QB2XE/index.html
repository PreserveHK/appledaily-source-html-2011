<html><header><meta charset="utf-8"><title>不讀古文何來能力 - 左丁山</title></header><body><h1>不讀古文何來能力 - 左丁山</h1><p>左丁山讀中學時，有幸碰上一位老師，不按照教育司署之課程範圍教國文，直情叫我地到奶路臣街買本「古文評註」舊書，就教我地「弔古戰場文」、「過秦論」、「鄭伯克段于鄢」、「蘭亭序」、「李陵答蘇武書」、「赤壁賦」等等，背書背到我地死死吓，本國文課本反而係咁意講吓就算，記得讀胡適嘅「差不多先生傳」，佢一邊教，一邊鬧胡適，叫我地讀完就可以忘記，唔駛理。依家諗起，佢邊度有教材、學材呢啲嘢o架。<br>親戚Ｙ係教書Miss，同佢講起依家啲年青人好似唔識古文，在中學究竟學甚麼？MissY沒好氣咁同左丁山講：「你地班人好鬼out，又唔知我地教緊乜。現在我地全部要依足教育局課程範圍嚟教書，否則冇得做。教育局明令唔准要學生背書，古文唔教好耐嘞。古文只係在中國文學呢一科有，但新學制推行後，上到中四，選修中國文學嘅學生，十個之中冇一個，好多學校根本停辦中國文學科，啲中國文學教科書死晒啦，邊度有學生買呀。至於必修嘅中國語文科，我地要注重學生九種能力，缺一不可，我地冇教材幫手，跳樓都似！」</p><p>撞鬼，甚麼九種能力，唔讀「蘭亭序」、「赤壁賦」，識乜嘢中文呀。MissY話一定要有教科書商教材先至識教，自己編寫就好唔掂，又係乜原因呢？MissY話：「譬如聆聽能力，要有一位發音清、咬字好，無讀錯字嘅人朗誦一篇文章畀學生聽，我地學校冇專業錄音室嘅設備，錄出嚟嘅效果好差，學生聽得唔清楚就會考試肥佬。但書商會做埋專業錄音碟俾我地，你話幾妥當呢。家長買書係幫我地買埋教材（按：過去教材買書附送），但都係用於學生身上，為佢地好啫！」呢啲道理，家長點會明白。怪書商不如怪教育局班課程專家，將教書、讀書搞到咁鬼複雜，令老師疲於奔命，做到得閒死唔得閒病。但自上星期開始，學校唔准收任何教材、學材嘞，MissY如何是好？佢嘆一口氣：「咪叫學校去買囉。學校冇錢買嘅話，學生最受影響，我地邊度有時間去做教材呀，一科通識已經教死人啦！」MissY又叫左丁山睇吓四月十日「明報」周日一篇「書商食死貓」，呢篇文章最能講出教師心聲喎，四月十六日「蘋果」評論版嘅韓連山亦啱啫！</p></body></html>