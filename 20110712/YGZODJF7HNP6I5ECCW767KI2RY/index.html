<html><header><meta charset="utf-8"><title>俞越撐吳帥有錢「可以養到思琦」</title></header><body><h1>俞越撐吳帥有錢<br>「可以養到思琦」</h1><p>身為楊思琦與吳帥（Andy）10多年同學兼好友的前港隊跳水隊成員俞越，昨日挺身為二人講說話，他承認10多年前介紹思琦與吳帥認識，當時他們互有好感，但未有拍拖。俞越說：「以前我哋三個人行得好埋，Andy有話畀我知佢好鍾意思琦，不過唔知佢有冇表白，後來佢知道思琦有豪仔，所以冇行動。」有指思琦一腳踏兩船，俞越說：「冇呢樣嘢，佢哋拍拖都係呢一、兩個月嘅事。」二人如何開始？俞越說：「唔清楚。」</p><p>嘲李家博上鏡</p><p>吳帥現時心情怎樣？俞越說：「佢家承受好多壓力，佢同我講，佢愛思琦愛咗咁多年，佢因為愛呢個女人，所以佢接受任何對佢嘅指摘、唔公平嘅對待，或者唔係事實嘅報道，因為佢鍾意思琦，所以會更加愛佢、takecare佢，更加要佢幸福。其實佢唔需要思琦喺呢個圈做嘢，完全可以養到思琦，佢finance好、title好，做嘅生意好。」有指吳帥經常問人借錢，俞越說：「以前吳帥住堅尼地城御花園，層樓4、5千萬，佢7、8歲跳水已經用大哥大電話，佢老竇以前係上市公司主席，佢老竇家返咗內地，喺機構做高官，生意做得好大，係礦產生意。」然而本報獲小額錢債審裁處資料指吳帥06年欠債唔還，俞越說：「呢樣真係唔清楚，呢啲係佢以前個人嘢，但佢家background我好清楚。」對思琦被李泳漢力數不是，俞越說：「搽晒粉做晒大龍鳳嚟數一個女仔，一啲都冇受過高等教育嘅人，呢個唔係電視劇，或者佢冇乜機會上鏡，所以做啲嘢可以上鏡。」<br>採訪：戴彩煥<br><br>爆料：如讀者知道吳帥底細，歡迎報料至：mailto:adent@appledaily.com</p></body></html>