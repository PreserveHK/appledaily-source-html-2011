<html><header><meta charset="utf-8"><title>哈哈笑甲蟲踩旺角　Cute爆細路</title></header><body><h1>哈哈笑甲蟲踩旺角　Cute爆細路</h1><p>打開港聞版，又遞補機制又遊行，娛樂版唔係鋒芝爭囝就係CK大肚撇男友，負面新聞一籮籮，港人實在需要笑一笑。揸住VW新甲蟲踩入旺角金魚街，可愛造型加哈哈笑拉花，逗得路人個個邊望邊笑，6歲到60歲都咁受落。開心，其實好簡單。<br><br>記者：徐影龍<br>攝影：林栢鈞<br>Model：Crztal</p><p>男女老幼笑住</p><p>早排VW搞咗個「SMiLEHK」活動，一行9架新甲蟲以笑為主題，拉晒七彩鮮艷兼唔同圖案嘅拉花，四出遊行，為香港打打氣。見到全部車出晒牌，我第一時間要求車廠商借作長測，當然揀番全場唯一一款開篷Cabriolet，雖然顏色同拉花相比較低調，不過車頭一大個「單眼哈哈笑」拉花，已令整架甲蟲相當逗趣。<br>揸入港九幾個旺區，矚目程度絕對唔輸蝕畀幾百匹嘅辣車，尤其周末揸入旺角金魚街，係咁意泊喺路邊，已即時引嚟全街人注意，唔計企到遠一遠先敢舉機影Model嘅一班MK男，好多女仔都主動行埋嚟，用iPhone同甲蟲拍照，當然小朋友對其渾圓外形充滿好奇，連金魚都唔睇，眼定定咁望住架哈哈笑甲蟲，我哋諗住影相做街訪，o靚仔們隨即勁怕羞，係咁拉住媽咪隻手嗌走，實在可愛到不得了。</p><p>細車竟可容納高佬</p><p>可愛造型、哈哈笑拉花，只係一試新甲蟲嘅吸引力，今次試車，開篷先係我着眼點。翌日第二站，陽光稍稍收斂，索性開住篷，走番轉港島泳灘大遊行，115匹馬力唔算好澎湃，但負載甲蟲重量已經好足夠，在直路爆發時，迎面急風撲臉，吹得好凉爽好舒服，不單止在遇着燈位、慢車時，令我更清楚感受到路人同泳客嘅目光，每當淡淡海水鹹味撲入鼻、又或經過石澳索到聞名嘅炸雞髀香味時，都令我感受到真真正正嘅遊車河享受。<br>幾日下來，闊落空間令人有驚喜，最主要係Headroom夠高，揸細車都唔會有壓迫感，對我呢類6呎高佬嚟講，實在舒服過好多四門私家車。老編嫌佢後座太逼，而我實地試過由北角至深井，來回都坐喺後座嘅經驗，對腳只需擺側啲就無問題，一樣可以輕輕鬆鬆玩iPad同瞓覺，絕對唔係齋睇唔用嘅DogSeat。</p><p>NewBeetleCabriolet2.0</p><p>引擎：1,984cc直四<br>馬力：115PS/5,400rpm<br>扭力：172Nm/3,200rpm<br>傳動：6速+/-波箱<br>售價：$238,800<br>查詢：VolkswagenHK（36989688）</p></body></html>