<html><header><meta charset="utf-8"><title>威過．富過．破產過大隻維淡泊人生</title></header><body><h1>威過．富過．破產過<br>大隻維淡泊人生</h1><p>【集體回憶】亞洲第一，一個看來與現今香港足球毫不相干的形容詞，卻與今次訪問的鍾楚維息息相關。6、70年代叱咤球壇的大隻維，頭頂腳踢，憑身材在場上所向披靡，「亞洲第一中鋒」稱號不脛而走。光榮退役後，從綠茵轉戰商場，創立飲食王朝致富；惟一場沙士突襲，由有錢佬淪為破產族。跌過、痛過、失敗過，大隻維憑踢波鍛煉出來的堅毅意志捱過，更不忘勸勉一眾逆境中的後輩不要輕言放棄：「場波都未踢完，你就話輸呀！」記者：梁瑞珮　攝影：王子俊</p><p>球場上綽號大隻維的維哥，現已63歲，難免中年發福，挺着肚腩，仍不算走樣，仍可自豪地說，當年經常去健身舉重，練得一身肌肉：「我上身好大隻，41吋胸肌、37吋腰！」可見大隻維絕非浪得虛名。</p><p>靠名氣「老兼」保險好搵</p><p>回想60年代香港足球處於蓬勃期，激發他踏上足球成長路，打滾16年。維哥擁有足球智慧、健碩身形，在球壇上發熱發亮，而且不止是波牛。富有生意頭腦的維哥，早已懂得利用自己的名氣及球圈人脈網絡，兼職銷售保險，年賺約8萬元，比球員收入多一倍，當年來說絕對是富戶。及至1975年，足球事業如日方中，遂放棄賣保險，專注踢波，締造他的球壇光輝歲月。「我覺得當年我行出球場好有威脅力，啲人驚咗我！」他洋洋得意說。</p><p>03年沙士摧毀飲食王朝</p><p>惟傷患煎熬令他於81年決定掛靴，從綠茵場轉戰商場，先搞酒吧再開食肆，創立自己的飲食業王朝，最巔峯時擁有兩間酒吧、兩間食肆，生意額一年逾7,000萬元。維哥風騷地說，最威水時曾有3個女朋友，分身乏術，家住畢架山，從商後更飛黃騰達。他堅拒透露高峯時坐擁幾多身家，只豪氣地說：「有樓、有遊艇、有名車、有司機，養兩匹馬，出入高級場所。」羨煞旁人。</p><p>不留戀足球光輝歲月</p><p>然而，97年回歸、98年樓價大跌，已令生意開始下滑，再加03年一場沙士疫潮襲港，令他逃不過破產厄運，淪為一無所有。維哥形容當時猶如天昏地暗，是人生痛苦時刻，眼見報紙每日數宗自殺新聞，不諱言剎那間曾萌輕生念頭，幸憑足球員鍛煉得來的堅毅意志及鬥志，激勵自己：「Fightformylife！」要面對困境，最終得以捱過。<br>維哥坦言，人生浮沉千百回，總有起起落落，最重要是不能輸掉信心，無論任何環境都要去適應及享受，走出谷底，一切變得豁然開朗，「冇司機咪搭巴士，冇遊艇咪租隻舢舨划囉，冇乜所謂！」又笑說：「廿幾蚊飲杯咖啡可以傾幾個鐘，去飲幾百蚊茶又係傾幾個鐘！」<br>的確，記者跟維哥嘆着這杯廿多元的咖啡話當年，聽他口若懸河，滔滔不絕，講踢波、做生意及人生，說到興起時哄堂大笑，提及破產經歷又頓時嚴肅起來。維哥淡然地說，絲毫不留戀昔日足球生涯的光輝歲月，也不欲多講當年身家數字，慨嘆富貴如浮雲，錢財只是過眼雲煙，他形容「係痛苦咗一段時間」，但不後悔選擇從商這條路。</p><p>釣魚打桌球享受人生</p><p>柳暗花明又一村，從破產走過，在谷底重生，千帆過盡，維哥依舊消遙自在，樂在其中。數年前捱過破產期，維哥今日抱着樂觀及開朗的心境，邁向老年人生，笑稱現時最重要是去享受平淡的退休生活，閒時嘆咖啡，踩着單車四處逛，有空便與好友打高爾夫球及桌球，又愛獨個兒去釣魚。<br>縱然淡出球圈，甚少入場看本地波，維哥始終有心，留意到不少球壇後輩在生活上遇到不少困難。講到起起落落，維哥可能比任何人更有資格去鼓勵大家不要輕言放棄。人生漫漫長路馬拉松，要有永不言敗意志支撐。維哥訪問的一句金石良言：「踢波常有逆境，場波都未踢完，你就話輸呀！」千金散盡，那股睥睨球場商場的霸氣依舊溢於言表，好一個大隻維。</p><p>綠茵點滴</p><p>1〉維哥說，自小夢想當足球員，7、8歲已經聽波，當時香港足球相當興旺，橫掃亞洲，連小朋友玩的拍公仔紙都是球星相，例如有「亞洲之寶」何祥友同「香港之寶」姚卓然。<br><br>2〉65年獲引薦，遇上足球路上重要人物──蘇格蘭籍流浪班主畢特利。「第一個教我踢波嘅人，教我基本功同練體能，帶我出身。」當年人工一個月30元，「我唔去練一日波要扣一蚊，罰得好重o架！」<br><br>3〉68/69年轉會到愉園，踢丙組賽事，遇上第2位恩師──劉添教練。「佢教我頂頭槌，我足足苦練幾個月，我頭槌有番咁上下就係因為佢。」他續稱，當時愉園為重返甲組，隊中引入不少甲組腳，正好給他磨練機會。<br><br>4〉70/71年球季，愉園重返甲組，拍上朱永強教練，教他假腳、扭波及射術，射12碼更刁鑽，「向住龍門柱射，要中柱再彈入網先算中！」維哥說起時仍津津樂道，而在朱教練悉心栽培下，令他踢法更成熟。<br><br>5〉77年代表港隊踢世界盃外圍賽作客對新加坡爭出線，第一次直接轉播，「係何鑑江講，播返香港，有200萬人聽波，的士佬都唔開工停喺度聽！」結果港隊贏1:0晉級次圈。<br><br>6〉81年決定掛靴，要求愉園辦告別賽，結果對南華的足總盃賽事成為告別作，「有開篷勞斯萊斯喺大球場門口接我，車我返去愉園，一開車成百幾球迷衝埋嚟，撞凹部車……，第一個搞告別賽係我，之後有胡國雄同劉榮業。」</p><p>「相」當年</p><p>鍾楚維檔案</p><p>綽號：大隻維<br>出生日期：21/09/1947（63歲）<br>家庭狀況：已婚，育有兩子<br>曾效力球會：流浪及愉園<br>最難忘：1977年世界盃外圍賽作客對新加坡獲勝，晉身亞大區五強賽<br>最遺憾：未能跟張子岱及黃文偉一齊代表港隊<br>最感恩：朱永強<br>最佳拍檔：張子岱<br>最開心：贏78/79年球季神射手獎<br>最欣賞球員：張子岱</p></body></html>