<html><header><meta charset="utf-8"><title>花旦銀幕鬥o靚模阿佘脷挑小方　Jeana送波餅</title></header><body><h1>花旦銀幕鬥o靚模<br>阿佘脷挑小方　Jeana送波餅</h1><p>葉念琛去年的電影作品《婚前試愛》憑周秀娜及浸大咪神楊梓瑤的性感演出及話題，成功刀仔鋸大樹。今次葉念琛再接再厲，改編早前網上瘋傳新娘子在婚禮上播出丈夫偷情片段的故事，成為新作《人約離婚後》，起用剛往外闖的無綫花旦佘詩曼，除脷挑方力申外，還跟羅仲謙連場火辣車震場面。o靚模Jeana則大騷C奶，向小方狂送波餅。</p><p>近日離婚、分手話題一浪接一浪，擅長拍話題電影的葉念琛炮製了未結先離的作品《人約離婚後》，故事改編自早前在中環流傳極盛、以致網上瘋狂貼文回應的故事，當時傳聞中一場婚禮裏面，當現場播出新娘及新郎的溫馨回憶片段時，忽然插播了一條新郎跟伴娘在床上激戰的片段，令在座嘉賓震驚之餘，新郎及伴娘都非常尷尬，新娘子則氣定神閒隨即宣佈婚禮取消，賓客可取回賀禮及獲贈一隻收錄該片段的DVD，明顯是佈局要落新郎及伴娘的面子。</p><p>攬巨胸謙車震激咀</p><p>葉念琛將傳聞拍成《人》片，新娘角色由佘詩曼飾演，她棄簽無綫後選擇向外闖，一方面以天價跟內地製作公司簽約賺人民幣，又決心再戰大銀幕。入行11年的阿佘拍過的電影不過六部，票房成績只屬一般，所以在不容有失的情況下，阿佘這趟可謂博到盡，她在戲中跟巨胸羅仲謙一場實牙實齒車震，落力激咀之餘，更被謙仔逐件衣服脫掉，還有幾場脷挑肉搏方力申的場面，對一向錫身的阿佘來說，可算非常大膽誘人，皆因她要力抗同片o靚模、擁33C巨胸的周秀娜師妹何佩瑜（Jeana）。</p><p>「似樹熊咁箝住佢」</p><p>阿佘昨晚在電話中表示之前不認識小方和羅仲謙，故感到有點尷尬，她說：「嗰兩場各有難度，同小方嗰場係劇情有鋪排，慢慢buildup，我好似樹熊咁箝住佢，仲要轉喎，我驚佢抱住我重得滯，佢仲要瞇埋眼，有少少驚佢失平衡o架，不過佢都好專業，同埋游水出身，隻手都好大力。」<br>阿佘跟羅仲謙的車震更激，因為一埋位就咀，阿佘說：「大家都好尷尬，一嚟就激吻，雖然我個樣好鎮定，但都緊張o架，同埋導演拍咗好多個鏡頭，激吻咗好耐。」至於羅仲謙和小方誰較好咀？阿佘即說：「唔講啦，咁尷尬！」<br>片中最出位的自然要數開幕那場新郎小方偷食的戲份，對手正是Jeana，她的演繹不讓師姐在葉導前作《婚前試愛》中專美。Jeana對着鏡頭時極盡挑逗，讓小方解bra激咀，更獻上C奶讓他埋首雙峯之間，依然沒有一點忸怩，可謂非常專業。對於這場戲，Jeana透露拍攝當日導演安排清場，她只是飾演一名婚禮中的賓客，跟傳聞稍有不同。</p><p>Jeana解Bra怕移位</p><p>Jeana表示曾參加小方主持的無綫節目《美女廚房》，所以跟他算有一面之緣，她前日說：「其實一嚟都好自然，NG唔多，感覺OK。」Jeana笑言當日最難忘的是要保護胸圍不要跌下，她說：「因為個bra已經除埋扣，跟住我就同小方胸貼實胸，喺床度碌嚟碌去，要夾實個bra唔好跌落嚟同移位，嗰刻都有啲尷尬。」但Jeana對小方絕對信任，她笑言：「導演喺度，佢都唔做得啲乜啦。」Jeana表示目前最想演的角色是智障人士，因為很有發揮。<br>採訪：何永寧、麥佩儀
</p></body></html>