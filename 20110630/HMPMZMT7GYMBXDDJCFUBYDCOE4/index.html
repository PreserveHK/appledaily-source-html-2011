<html><header><meta charset="utf-8"><title>台北直擊：周董鮮製　J嘜筆電</title></header><body><h1>台北直擊：周董鮮製　J嘜筆電</h1><p>IT產品搵明星做代言人，並非首創，不過當ASUS碰上創意十足周杰倫，立即擦出火花！不過，ASUS新機N43SL並非以周杰倫做代言人，而係直接搵周董擔任設計師，機身內外都充滿周董別具一格嘅設計，每次開機仲可聽到周董親自作曲嘅開機音樂！<br><br>記者、攝影：許福合</p><p>中西合璧花紋</p><p>既然係周董嘅親生仔，發佈會當然要請周董來站台支持吓，14吋嘅N43SL會有兩個賣相，正如周董所講「挑戰一個全新領域！」，演繹出真正嘅Crossover！新機有兩個款式，都係黑色機身，分別會配上桃紅及金色花紋。作為設計師嘅周董，表達出對音樂「無與倫比的堅持」，特別在機身上中西合璧，以東方青花瓷加上西方巴洛克做成花紋，細心睇會見到內圈係黑白雙間鍵盤，外圈係五線譜，加上個J字，完全可以代表晒阿Jay！</p><p>周董音樂×B&amp;O</p><p>打開機蓋，手枕位好有心思：首先最搶眼係周董簽名，旁邊仲有一段音樂曲譜，唔好以為係裝飾，佢其實係周董歌曲《一首歌的時間》其中一段，好有特色！除咗有得睇之外，周董仲親自作咗一段開機音樂，每次開機都令人精神一振！唔夠喉？N43SL內置咗四張精選《不能說的秘密》、《跨時代》、《魔杰座》及《我很忙》，周董粉絲一定啱聽！周董除咗重視外觀之外，對音色都好有要求，特別與B&amp;O合作，配上ASUSSonicMaster技術軟體調校，音質特別清徹，低音沉實，聽POP音樂都有足夠音域演繹！</p><p>Profile</p><p>處理器：IntelCorei5-2410M2.5GHz<br>記體憶：4GBDDR3<br>硬碟：640GB<br>屏幕：14吋LED<br>重量：2.4kg<br>顯示卡：NvidiaGeForceGT540M<br>光碟機：DVDSuperMulti<br>操作系統：Win7HomePremium<br>體積：350×240×33-37mm<br>查詢：ASUS（35824738）</p><p>同場加映<br>N75配低音喇叭</p><p>發佈會中，除咗周董炮製嘅N43SL外，仲有曾在Computex展出嘅N55，特別之處在高檔次銀邊機身，設計簡約，留意鍵盤左邊，有一排功能快捷鍵，使用都幾方便。另外，同樣使用B&amp;O音效，配合SonicMaster演繹原音，而低音部份會由獨立揚聲器負責，適合對音質有要求嘅用家，預計9月推出。</p></body></html>