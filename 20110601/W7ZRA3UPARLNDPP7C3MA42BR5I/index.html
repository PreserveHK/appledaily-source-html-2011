<html><header><meta charset="utf-8"><title>中環在線：中行周載群嚟香港享清福 - 李華華</title></header><body><h1>中環在線：中行周載群嚟香港享清福 - 李華華</h1><p>中國銀行（3988）上星期透過交易所公佈，周載群辭任該行執行董事兼副行長職務，調嚟香港做嘢，但就冇交代佢調嚟香港擔當乜嘢職務，因此有市場中人估，周董會唔會加盟阿仔中銀香港（2388）。不過據華華了解，周載群應該只會繼續做中銀香港附屬機構──由愛國商人莊世平創立嘅南洋商業銀行董事長一職，唔會喺中銀香港擔當要職；換言之，佢準備嚟香港過半退休生活。<br>周載群外表斯文，個樣生得好後生俊朗，但其實已經58歲。喺中行勞碌多年，都應該享吓清福。中銀香港乃本地上市公司，助總級或以上高層更換，都要發通告聲明，以周董喺中行嘅級數，如果加盟中銀香港，對口單位應該係總裁級水平，但周載群年齡比和廣北總裁仲大，同中銀管理層走向年輕化嘅趨勢似乎唔太協調。</p></body></html>