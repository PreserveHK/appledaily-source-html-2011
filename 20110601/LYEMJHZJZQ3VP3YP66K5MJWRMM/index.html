<html><header><meta charset="utf-8"><title>隔牆有耳：足本上河圖7.1版 - 李八方</title></header><body><h1>隔牆有耳：足本上河圖7.1版 - 李八方</h1><p>民陣今年推出巨作《七一上街圖》，仿效《清明上河圖》宣傳今年7.1大遊行，八方噚日刊登咗上卷，點知一早就俾人call爆，人人都問點解幅上街圖得一半，有個教授質問八方：「睇唔到完整一幅，點夠喉！」<br>八方知道大家都曾7.1上街，都想喺上街圖入面搵吓有乜新發現，OK，既然如此，八方一於徇眾要求，今日足本刊登《七一上街圖》，滿足大家好奇心，等大家細心欣賞，順便可以Tag返自己。7.1遊行有破紀錄超過50萬人上街，因此好多社運人物都係畫中人，近年社運新勢力自然唔少得。</p><p>有民主小女神周澄</p><p>喺正義道附近，畫咗一班學聯成員，中間揮手個女仔，原來係「民主小女神周澄」，似唔似？見仁見智。相距不遠見到FM101梁穎禮，仲有一班推住個大型草泥馬上街嘅藝術公民成員。附近夏愨道，見到有位四眼哥哥着住艾未未頭像紅衣，佢就係幫手設計AWWTee嘅網民野仁。<br>行到中環，上街圖上重現消失了的皇后同天星碼頭。菜園村朋友、高登網民都有現身，仲有幾個令大家沒齒難忘嘅人物，大家搵到未？民陣召集人范國威話初版3,000份《七一上街圖》售價「廿蚊張」，如果六四當日在維園沽清，會考慮加料出V2.0，畫警察鎮壓示威、80後反高鐵三步一跪拜、韓農跳海等，全面記載庶民抗爭歷史場面。<br>mailto:pf_lee@appledaily.com</p></body></html>