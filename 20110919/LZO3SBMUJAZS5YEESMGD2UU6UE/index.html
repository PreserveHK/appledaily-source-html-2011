<html><header><meta charset="utf-8"><title>家宅男女：單Beat入鬼屋逐個捉</title></header><body><h1>家宅男女：單Beat入鬼屋逐個捉</h1><p>七月十四個個唔出夜街，哈囉喂就掉番轉。海洋公園今年大玩清宮酷刑、血腥片場，仲有只准單飛進入嘅亡魂棺廠，無「人肉護航」係寒好多喎！<br><br>記者：張文蕙<br>攝影：陳盛臣<br>Model：Betrys、Laying</p><p>清宮會鬼太后</p><p>讀中史時最鍾意聽清宮殘酷秘史，所以「清宮殘異錄」鬼屋正合我意！破舊宮廷估死有鬼撲出，不過黑麻麻真係無敵，冷不防披血妃子拉住Betrys話要搵替身，一早預咗都俾佢嚇親！入得宮廷要識禮數，見到慈禧鬼太后記得請安，否則衙差會好好「招呼」你。仲有悶到反眼宮女瞓喺血淋淋斷指棋盤，然後血眼阿婆忽然彈出，Laying散唔切水仲跌埋落地，真係唔嚇親都扽親。</p><p>一人硬闖棺材廠</p><p>細膽又貪玩者最鍾意夾喺大隊中間俾人「人肉護航」，相反亦有人膽生毛，推佢入「亡魂棺廠」吧。只准單人匹馬進入，內有俾人刻薄死苦工鬼，將邪惡經理血淋淋屍體扔俾你，中段恐怖滑梯算係「透氣」位，齋滑得快無蠱惑嘢。</p><p>鬼導演追住拍</p><p>有說片場猛鬼，嚟到「腥級片場」肯定撞鬼。肥鬼惡導演愛玩真人Show，要演員一律命喪鏡頭下，不過都「死」得好有心思，重現唔少經典鬼片場面，如《三更》黎明用中藥浸老婆屍體、《午夜凶鈴》貞子爬出廳等。肥鬼導演未叫Cut，咪諗住走得。</p><p>全城鬼聲鬼氣<br>迪士尼iPhone撩鬼玩</p><p>與海洋公園鬼打鬼的還有迪士尼樂園，斷頭騎士騎住咒怨之馬，帶同妖魔鬼怪出沒於「舊美國人間鬼鎮」，還殺入全新鬼屋「黑色馬戲班」獵頭！樂園更大玩AR擴增實境，即係點？戴上AR眼鏡，用iPhone下載全新Disney'sSpookyScopeiPhoneApp，就可於園內發掘互動驚嚇位，用電話鏡頭對準同伴眼鏡，從螢幕即可看到喪屍從臉上撲出，還可於樂園尋找隱藏版「黑色世界AR海報」！</p><p>日期：9月22日至10月30日逢星期四至日、10月4日及31日6pm後<br>夜間門票：$228　　　　<br>查詢：1830830</p><p>自拍鬼咁精彩短片</p><p>怕嚇餐死，不如玩啲「輕Can」啲。新世紀廣場Set起「機械Pumpkin之哈囉黑暗世紀」，可愛南瓜人仔通處都係，更可探訪逾5呎高的南瓜形部屋，等你自己動手拍攝「鬼咁精彩」照片及短片並即場上傳，再以App特效加工變臉，齊齊變身大眼南瓜精靈或瓜子臉南瓜機械人，加上音樂後製成動畫，更可透過電郵或facebook公告天下，好玩吧？</p><p>日期：即日至10月31日12nn至10pm<br>費用：全免<br>查詢：23970790</p><p>全港首創：戴3D眼鏡睇「污糟嘢」</p><p>電影興3D，鬼屋都唔執輸。全港首創「3D惡夢潛行」，戴上3D眼鏡即時開鬼眼，睇見地下牆壁彈出3D鬼影，內容相當本地化，如陰森阿婆公屋走廊燒衣、跳樓紅衣女鬼等，嚇得好埋身吓。</p><p>海洋公園十月全城哈囉喂</p><p>日期：9月23至25及30日；10月1、2、4、7至9、14至16、19至23及27至31日<br>票價：成人$224至$325、小童$112至$163（票價因應日子而定）<br>時間：5:30pm至12mn<br>查詢：39232323<br>詳請： http://www.halloweenbash.com.hk </p></body></html>