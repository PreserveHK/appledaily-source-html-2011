<html><header><meta charset="utf-8"><title>拍拖15載　求婚玩驚喜歐陽德勛明年娶蔡立</title></header><body><h1>拍拖15載　求婚玩驚喜<br>歐陽德勛明年娶蔡立</h1><p>娛樂圈今年喜事重重，趙學而即將下嫁圈外男友，而新秀出身的歐陽德勛和蔡立前晚宣佈結束15年愛情長跑結婚，德勛在女友的見證會上求婚，兩人即場感動落淚。德勛大讚準老婆體貼兼廚藝了得，中、西餐及甜品樣樣皆能。</p><p>於84年參加新秀歌唱比賽得銅獎的歐陽德勛，跟同是歌手出身的蔡立拍拖達15年，前晚他在微博宣佈兩人結束愛情長跑結婚，留言一出即有不少好友如許志安、李克勤和劉浩龍等祝賀。</p><p>婚禮安排未定</p><p>德勛昨接受電話訪問指，他是前晚才求婚成功：「噚晚（即前晚）女友有個分享會，我冇同任何朋友講，連教會都唔知，只有我知。當女友完成分享落台，我向佢送上一紮花，大家以為我送完花就走嗰時，我再向佢送上鑽戒求婚，嗰刻大家都感動到喊出嚟。」<br>至於婚禮安排，德勛坦言一切仍未決定，但他希望可在明年6月25日註冊，因這日子對他們有特別意思，加上雙方父母和家人在外國，所以希望有充足時間準備。問德勛會否擺酒？他說：「未決定，但好多朋友恭喜我，我先發覺原來自己好多朋友，所以搵場地都好頭痛。」</p><p>送幸福玻璃球</p><p>談到蔡立，德勛說兩人默契十足，只需單眼或縮膊頭已知對方心意，他又指女友體貼，兩人無所不談。<br>德勛又讚女友廚藝了得：「咁多年嚟佢照顧得我好好，佢煮嘢好叻，中、西餐同甜品都得，有時我見到某樣菜話想食，佢知道後冇幾耐就整畀我食，手勢好過好多大酒店。」問求婚鑽戒有幾多卡？德勛笑說：「只係玻璃球，不過女友話我送乜畀佢，佢都會嫁畀我。」另外，趙學而將跟圈外男友結婚，早前已向各方好友派喜帖。<br>採訪：葉雪</p></body></html>