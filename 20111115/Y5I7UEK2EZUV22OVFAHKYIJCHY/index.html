<html><header><meta charset="utf-8"><title>機仔出術變超Wide　17mm瞓身影</title></header><body><h1>機仔出術變超Wide　17mm瞓身影</h1><p>相機仔DC想影得Wide，又無法換鏡，有咩計仔？Casio就度咗一條絕橋，最新推出EX-ZR15數碼相機中，就可以利用連拍功能，將多張相片合成砌出一張廣角相片，最Wide仲可有等同17mm嘅效果，就算靚女海棠春睡都影得晒喇！<br><br>記者：許福合<br>攝影：楊錦文<br>Model：Jess@PureModels</p><p>超廣角靠拼湊</p><p>叫得EX-ZR15機仔，機身當然的骰過人，放入衫袋絕對無問題，CMOS亦高達1,610萬像素，一般拍攝都好夠用。正因為機細，鏡頭焦距相當於35mm的28-196mm，未算突出，不過憑機能輔助，可以影過界拍出17mm超級廣角。這其實是BestShot內的廣角拍攝模式，啟動後，畫面出現一個框邊，只需上下左右四方向連續掃拍，相機便會將眾多相片合成一張17mm超廣角相片，情況有點似一掃全景，不過就玩埋上同下，接駁效果仲相當不俗㖭。<br>有幾點要注意，首先被攝的景或人都不能有大動作，而掃拍時要盡量貼近框邊移動，否則會「駁爛相」甚至拍攝失敗。</p><p>好玩特效多籮籮</p><p>ZR15操作基本上係全自動，所以想拍出靚相，最緊要選啱Mode！試用時最喜歡用就係模糊背景，簡單啲講就係淺景深效果，只要景物同背景相隔一米左右，背景就會模糊化，效果就有如拿支F1.8大光圈拍攝一樣，影女、影花草都一流！另一個提升畫質方法係用HDR，可以連拍合成一張光暗分佈均勻的靚相，大背光都無有怕，而且連拍速度夠高，駁壞相機會較低。而HDR的變種HDRART藝術模式亦有提供，繼續大玩油畫效果之餘，新機仲可將這種效果帶進影片內，拍攝出全高清效果的HDRART影片，影片重播會有更趣味。</p><p>360°全景</p><p>能夠拍足360°全景，拍攝時可自動檢測移動中的物件和人臉，減少駁相時的瑕疵，睇相時有如置身現場一樣。</p><p>3大鏡頭效果<br>掃出17mm</p><p>要掃出17mm特效相，難度幾高，筆者嘗試多次才稍稍滿意。對比原28mm，取景明顯闊了一圈。</p><p>扮大光圈玩景深</p><p>模糊背景功能，其淺景深效果媲美F1.8大光圈。</p><p>加深層次似3D</p><p>HDRART近似油畫效果，構圖複雜相片層次感強到似3D！不過有人出現就會穿崩。</p><p>CasioEX-ZR15</p><p>感光元件：1,610萬像素CMOS<br>光學變焦：7倍光學變焦<br>感光度：ISO80-3200<br>屏幕：3吋<br>記憶卡：SD<br>體積：101.9×58.7×27.4mm<br>重量：149g<br>查詢：捷成洋行（29262300）</p></body></html>