<html><header><meta charset="utf-8"><title>沙中線之後 - 左丁山</title></header><body><h1>沙中線之後 - 左丁山</h1><p>廖秀冬做運輸、環保、工務局局長年代已經話起嘅沙田中環鐵路線，據說因為廖秀冬不大熱心，沙中線變成工程界人士口中嘅「失蹤線」，最近卒之話起動嘞，有望興建，但暫時仲係俾立法會議員卡住，但事隔咁耐先至興建，建築成本已經大漲，納稅人為不斷嘅阻延，付出好大代價。<br>沙中線起好，啟動之時，左丁山應該已經退休咗，據講到咗二○二○年，在烏溪沙上車坐低，可以坐到屯門，羅湖上車直達金鐘，認真方便，到時已經冇馬鐵、東鐵、西鐵之分，取而代之嘅係東西走廊（包含馬鞍山線、沙中線、西鐵線），南北走廊（包含東鐵線、沙中線），到時香港各區交通，方便好多。<br>鐵路代替公路，似係大勢所趨，中國全力投入興建全國高鐵線之外，正大舉南進，從雲南昆明興建快速鐵路到寮國、泰國、越南、緬甸。二十年後，從星加坡坐火車到昆明，再轉火車嚟香港，有可能成為事實。高鐵火車比在高速公路使用汽車，更能減少能源之使用，減少排放之餘，可增加經濟效率。中國與亞細安國家之自由貿易協議，去年生效，雙方貿易額大增，同時間，亞細安國家之間嘅貿易，增長迅速，泰國有四分一出口係輸往亞細安區內嘅，有11%只輸往中國，將來啲貨物點樣運嚟運去呀？用船太慢，用貨車多耗石油，用火車就最快，最環保，亞洲開發銀行就好主張興建快速鐵路。<br>在此大形勢之下，香港公共交通政策似乎無可避免地要向鐵路傾斜。特區政府最好早作規劃、諮詢（按：講吓講吓就要十年），提出二○二○以後嘅鐵路興建計劃，咁樣做有一個大好處，就係為建築界挽留工人，回歸之後到沙士期間，建築工人大量失業，因而轉行、老化，搞到年青人唔願做工程師，唔願做三行工人，家有十大基建嘞，發覺熟練技工（如炮王）缺乏，新進工人少，原有工人年紀大，全行都為之傷腦筋。如果十年後基建又試停擺嘅話，今天如何可以說服新人入行呀？</p></body></html>