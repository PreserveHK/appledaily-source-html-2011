<html><header><meta charset="utf-8"><title>馮仁昭四圍超--重續七年前緋聞Sammi：會好好保護古仔 - 馮仁昭</title></header><body><h1>馮仁昭四圍超--重續七年前緋聞<br>Sammi：會好好保護古仔 - 馮仁昭</h1><p>曾經傳過緋聞嘅古天樂同鄭秀文（Sammi）已經7年冇合作，嚟緊佢哋一齊拍杜琪峯同韋家輝嘅愛情片，日前佢哋同埋劉浩龍、黃奕等出席拜神儀式，老闆林建岳都有到場，大隊遲啲要到香格里拉海拔4000米高嘅地方取景，導演要所有人都上香拜神，祈求順利，惟獨基督徒嘅Sammi例外，而林建岳亦大派利是，古仔攞住利是喺Sammi耳邊講嘢，Sammi就作狀打古仔，緋聞男女完全唔避忌玩到癲。</p><p>同安仔冇乜好講</p><p>Sammi今次飾演喺內地居住嘅港人貨車司機，邂逅咗巨星古仔後發展一段浪漫愛情，Sammi話唔擔心傳緋聞：「我有準備一定會有呢啲傳聞，我已經將心情調校好，傳吧。」有傳因呢套戲阻住Sammi同許志安復合，Sammi話：「都係啲報道啫。」可會同安仔傾吓派定心丸？Sammi話：「唔使啦！冇乜好講。」古仔講到傳緋聞，佢話：「所有緋聞我都唔理o架，最重要係專心拍好戲，呢個先係我責任。」<br>至於阿杜之前話擔心古仔身體多過Sammi，古仔唔認孱：「佢講笑啫，我覺得我擔心佢多啲。」咁會唔會保護Sammi？古仔好小心咁話：「每個工作人員都會照顧到最好。」Sammi話雖然以前去峨嵋山試過哮喘發作，但都唔擔心身體，仲笑古仔：「我覺得佢睇嚟好高大但真係好弱，我會好好保護佢。」<br>此外，古仔早前接受有線節目訪問，坦言好恨攞影帝，佢話：「贏到影帝好似中六合彩咁，但唔係我控制到。」</p></body></html>