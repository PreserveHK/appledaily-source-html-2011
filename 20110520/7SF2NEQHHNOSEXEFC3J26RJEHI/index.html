<html><header><meta charset="utf-8"><title>房車變面施軟功　硬你</title></header><body><h1>房車變面施軟功　硬你</h1><p>雖然面對揭背車及城市越野等車款左右夾擊，但傳統房車依然不乏捧場客，不過要迎戰，當然要食腦，貴為本田房車經典的Accord就以變面施冧功，小改款後令斯文靚仔變成硬朗型男，軟硬兼施，點到你唔服？<br><br>記者：趙慧敏<br>攝影：林栢鈞　<br>Model：Ericko@Zmodels</p><p>玩視覺效果</p><p>要數日系經典，本田Accord必定位列三甲內，鍾意房車的斯文客，唔少人都擁有過Accord，不過車系雖然歷久不衰，不過總要玩玩百變形象保持新鮮感。靜咗一段時間，Accord終於有新動作，帶來改款的好消息，雖然今次屬小改，在原來的車形基礎上玩視覺效果，總算刺激了神經線。</p><p>車頭前傾</p><p>車形明顯擺脫了一些老實老套味道，車長4,970mm，較未改款長25mm。車頭向前凸出，鬼面罩由原來的三組橫柵改為兩條，感覺簡潔。泵把修長而削尖，氣壩變得偏平，頭唇稍稍向前傾出，營造蓄勢待發的效果，掃走老氣，即時Young番晒！</p><p>車廂軟腍</p><p>車廂則Sell軟唔Sell硬，全車採用皺紋皮座椅，柔軟舒適，感覺較一般真皮椅還高一級；後座運用特大後傾式尾窗設計，都配以天窗，令身處車廂都帶來開揚感。駕駛席當然花咗唔少心思，而展翅型中控台以桃木襯托，討人歡心，嫌桃木過於老成，車主可選擇電鍍，而一組內嵌式DualZone中央顯示屏，更加襯晒夠Young嘅你。</p><p>電鍍尾燈</p><p>新款採用更多電鍍裝飾，令車形加多點貴氣，其中尾燈燈組配上電鍍裝飾，車尾都搶盡眼球視線，就算跟住佢尾都算有番啲補償。至於合金輪胎都照顧到足，新設計的17吋十輻式爪形輪圈，線條更為硬朗，令車形更加狠辣。</p><p>轉向靈活</p><p>動力配置上，Accord採用2.4公升i-VTEC引擎，配搭5前速自動波箱，最高輸出馬力180匹，加速反應亦凌厲快捷。另外車身亦採用跑車化雙搖臂、後多連桿懸掛系統，配合Drive-by-Wire電子油門控制系統，令油門控制更快捷精確，行車更紮實之餘，整體轉向反應亦進一步提升。無論視作家庭車或行政座駕，無論前後座都保持日系高級房車氣派。</p><p>HondaAccord</p><p>引擎：2,354cci-VTEC<br>馬力：180ps/6,500rpm<br>扭力：22.6kg-m/4,300rpm<br>傳動：5前速自動波箱<br>售價：$302,677起<br>查詢：28278622（合群汽車）</p></body></html>