<html><header><meta charset="utf-8"><title>宅錄：搭飛機都剪得指甲！　4mm薄鉗</title></header><body><h1>宅錄：搭飛機都剪得指甲！　4mm薄鉗</h1><p>斬瓜切菜、人間兇器！細細個睇電影都知孖人牌最響朵；估唔到佢連指甲鉗都極耍家！好多人都知911後搭飛機，無人可以帶尖銳物品入機艙，但孖人牌呢隻係一個例外，仲要係德國等歐洲地方，更重要係佢貫徹了鋼水極強，你屋企把菜刀都未必利得過佢！<br><br>記者：陳家蕊<br>攝影：黃子偉、蔡家輝<br>Model：AnnieG@GME</p><p>指甲鉗都識變形</p><p>孖人牌TwinS香港代理稱：「好多歐洲國家，例如德國就將其列為可帶上機指甲鉗。」上得飛機係因為佢將鋒利位收埋，尺寸又夠細；再以香港機場保安為例，指甲鉗不得長於6cm，指甲銼位沒有突出亦可上飛機，而TwinS亦符合此要求。鉗身設計如同《變形金剛》，驟眼看與一塊金屬片無異，薄到只得4mm，拉出柄位後，就會變身指甲鉗；實用性方面，孖人牌的賣點一直是鋼水十足，剪指甲時不會有喀喀喀的聲響，剪得相當利落，也不易指甲開花。</p><p>新版　圓頭圓面</p><p>今年新款大不同處，在於鉗身及邊位。舊版正正方方，不能說是鋒利卻還是會起角，新款的邊位改成圓圓滑滑，咁就更安全啦！</p><p>安全小測試</p><p>上得飛機係因為佢唔露刀位又唔尖，但係我哋用佢個邊位用啲力吓個橙，橙皮一樣照爆。不過，如果有心傷人，真係乜嘢都可以成為武器啦！</p><p>360°就手嚟剪</p><p>同樣係孖人牌出品，同樣係不銹鋼的刀頭，但卻多了360度旋轉，最啱就係成日覺得剪得唔就手，又或者角度唔啱嘅人使用！</p><p>傳統修甲　喺晒老人院天堂</p><p>除咗成行成市嘅女士修甲的專門店外，近年香港差唔多絕迹嘅上海修甲，你又有否印象？傳統上海修甲，並不是針對在美容，主要是替客人修腳甲、削腳皮、挑掙甲、醫灰趾甲同去雞眼等；上海師傅阿倫十二歲就在「浴德池」學師修腳，至今已經四十多個年頭。<br>浴德池是全港唯一正宗上海澡堂，在七十、八十年代全盛時期，每日顧客過百名，當中不乏黑白兩道及名人富豪：「都幫過唔少名人修甲，例如陳自強、張國榮，成龍父親房道龍，更一直光顧了數十年！」修甲工具絕非一般的指甲鉗或指甲銼，整套工具有削甲刀、剷皮刀、鉗刀及批皮刀等，呢套搵食刀，更特別由打鋼師傅打造，不能隨便買到。<br>懂得呢門傳統修甲術的師傅，在香港現在已寥寥可數：「一同在浴德池工作的師傅，不是在天堂、就在老人院了！也很少人學師，即使想學，手藝也不佳或好快放棄！」想搵阿倫尋找GoodOldDay？大家可到佐敦碰碰運氣！</p><p>最強靚鉗萬字夾照剪</p><p>香港專門做指甲鉗批發的奇興貿易有限公司總經理溫海洲，佢話好的指甲鉗要符合刀鋒夠利、易出力，以及不易氧化銹化為準。</p><p>羽毛牌指甲鉗$120（大）/d</p><p>鋒利度爆燈！輕輕手，萬字夾就應聲斷開，剪指甲極乾淨利落。仲有能縮能伸的鉗身設計，伸開時幫你載着指甲碎，縮嗰陣又方便你剪甲。<br><br>鋒利度：★★★★☆	<br>出力度：★☆☆☆☆<br>彈甲度：★★★☆☆	<br>好用度：★★★★☆</p><p>藥丸形指甲鉗$11/c</p><p>又一變形金剛，長5.5cm，收起時呈藥丸狀，感覺可愛，剪的時候音量極細，細到可放入化妝袋，啱哂女仔。<br><br>鋒利度：★★★☆☆	<br>出力度：★★☆☆☆<br>彈甲度：★☆☆☆☆	<br>好用度：★★★☆☆</p><p>放大鏡指甲鉗$68/b</p><p>特別在玩放大鏡設計，除咗方便有老花的人使用；你一邊剪指甲、仲可以睇埋報紙，極多功能！<br><br>鋒利度：★★★☆☆	<br>出力度：★★★☆☆<br>彈甲度：★★★☆☆	<br>好用度：★★★★☆</p><p>極平指甲鉗$5/d</p><p>韓國出品指甲鉗，測試中出盡力先剪到，當然完全冇彈甲問題，指甲邊花晒，真係一分錢一分貨！<br><br>鋒利度：★☆☆☆☆	<br>出力度：★★★★★<br>彈甲度：★☆☆☆☆	<br>好用度：★☆☆☆☆</p><p>甲藝魔術師$296/c</p><p>如果覺得指甲鉗剪唔到你心水長度，用呢部甲藝魔術師，可以電動為你修磨指甲長度。</p><p>資料室<br>古人要靠咬手指？</p><p>古時的人沒有指甲鉗，指甲長了點算好呢？其實最早期的人會用牙咬，又或者磨；後來剪刀出現了，就用剪的方法；究竟指甲鉗係邊個發明呢？根據《漢書》記載，指甲鉗最早出現喺王莽時代（約公元21年），但發明人係邊個就並無記載。之後指金鉗輾轉傳到歐洲，經過工業革命洗禮，由英國伯明翰發明家史密夫羅拔遜改良後，得以大量製造，令我們有了今時今日的指甲鉗。</p><p>a.昌興（23693191）　<br>b.莎莎（25055023）　<br>c.卓悅（23808010）　<br>d.奇興（23860201）</p></body></html>