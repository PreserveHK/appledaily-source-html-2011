<html><header><meta charset="utf-8"><title>隔牆有耳--張震遠：唔好標籤發展商 - 李八方</title></header><body><h1>隔牆有耳--張震遠：唔好標籤發展商 - 李八方</h1><p>地產霸權橫行，樓價高到離晒譜，市民要買樓安居樂業都好難吓，外界成日都話市建局同發展商以重建為名，炒高樓市，係幫兇之一。噚日市建局主席張震遠出席電台節目時出口撐發展商，話近年樓價升得好快，市民可能因為買唔起樓唔高興，但市民將發展商標籤為衰人，講法唔係好公平喎，又話唔係個個發展商都有錢賺，要面對好多風險咁話。不過八方就認為，做得生意就預咗有賺有蝕㗎啦，有時係咪真係要賺到盡，不斷推高樓價呢？<br>至於市建局又有乜大計？張主席話市區有成4,000幢樓齡高達50年嘅舊樓，居住環境好惡劣，但家市區重建速度太慢，有需要加速進行，希望年初政府推出的市區重建策略可以幫到居民，加快重建速度。市建局過去10年的發展項目，實用率都有成七成半，但家諗緊日後重建項目單位嘅設計，可以參考建築師學會建議嘅實而不華，好似大堂、會所設施、小型單位應否採用開放式設計等等，目前正收集市民意見，最快今個月底有結果。</p></body></html>