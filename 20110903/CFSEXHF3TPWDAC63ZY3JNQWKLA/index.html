<html><header><meta charset="utf-8"><title>周日趣BLOGBLOG：跟五大天王抽新股　輸身家 - 股榮</title></header><body><h1>周日趣BLOGBLOG：<br>跟五大天王抽新股　輸身家 - 股榮</h1><p>今年港股無運行，連帶新股更加慘情，46隻主板上市新股中，至今只有7隻上升，超過八成仍然潛水。新股上市，如果冇人識，最好的宣傳工具自然係搵個夠份量的人「撐場」，亦即所謂的基礎或戰略投資者。<br>統計過去一年，共有110隻新股上市，但到家依然有得升的，剩番23隻，勝出率只有兩成。跟富豪或名人抽新股，結果通常都非常慘淡。除了一隻友邦保險（1299）全城叫好外，其餘的要返家鄉，路途仍遠。<br>富豪入飛抽新股，很多時都屬畀面派對，李嘉誠、鄭裕彤及李兆基，身家位位數以百億元計，拍拍膊頭，花數億入股，當識多個朋友，何樂而不為？反觀我們升斗小民，以為順風車咁好搭，天真地以為今次得米，結果新股夢碎，最終富豪輸粒糖，我哋輸間廠。即將來臨的新股潮，請大家不要再信名人效應了，拜託！</p><p>金風科技最傷累跌75%</p><p>被譽為新股認購王的四叔，過去一年已沉寂下來，減少沾手認購，不過單買一隻麗悅酒店（2266）已經夠PK，除上市日險守招股價，至今一直潛水，累跌35%。麗悅主席邱達昌，亦是老牌地產佬，身兼遠東發展（035）主席，朋友叫到，除四叔入飛外，彤叔及華置大股東劉鑾雄，亦樂於參加派對，散戶以為星光熠熠無走雞，點知上市後越坐越傷心。<br>大孖沙中，以彤叔入飛最積極，與西京投資主席劉央，堪稱新股殺手王。兩人過去一年經典之作，是入股表現最差的新股——金風科技（2208），上市至今跌超過四分之三，至於同屬重量級新股的熔盛（1101），兩人亦同樣心有靈犀買中，股價累跌逾六成。<br>劉央被外界稱為女股神，買股眼光是否準確以後再講，但肯定的是劉氏相識滿天下。單是過去一年，其認購新股超過十隻以上，曾透露入股的融創（1918）、大唐新能源（1798）、華能新能源（958）等，全部潛水，最難得是劉氏並不介意，財富絕對同大孖沙有得揮。<br>至於大劉及超人，去年據報有入股的包括麗悅、宏橋（1378）及華能新能源，姿態低調，有關股份股價亦低迷。<br>事實上，富豪或機構投資者抽新股，大部份只設6個月禁售期，期限一到，持股又少於5%，一般會在場外散貨走人，故投資者勿自欺欺人，以為有富豪一齊陪同坐艇。<br>股榮</p></body></html>