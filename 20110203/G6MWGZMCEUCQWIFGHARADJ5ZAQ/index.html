<html><header><meta charset="utf-8"><title>隔牆有耳：蘋果動新聞登「陸」 - 李八方</title></header><body><h1>隔牆有耳：蘋果動新聞登「陸」 - 李八方</h1><p>大年初一新正頭，八方先向各路英雄俊男美女拜年，講句恭喜發財，祝福大家萬事如意，身體健康，橫財就手，大吉大利，搞社運嘅繼續勇往直前，與講廢話嘅高官搞對抗，新一年兔氣揚眉，搞地產嘅繼續發水壟斷，做官嘅繼續關起門來做皇帝，咁就天下太平昌盛繁榮嘞。</p><p>南方電視台報道節目</p><p>八方心懷祖國，在新春喜慶好日子，都唔會忘記內地被打壓嘅維權人士同異見人士，希望佢哋都可以同家人團聚過新年。正常情況下，內地同胞要千辛萬苦翻牆先睇到《蘋果》，不過八方近日卻有個大發現，蘋果動新聞原來已經越過海峽，成功北上，在內地登陸！<br>事情係咁嘅，早前奇人羅兆輝喺東莞暴斃，香港傳媒大篇幅報道，可能由於佢生平實在太傳奇，財富起起落落引人入勝，同富豪、女星關係密切，因此內地媒體都有報道其死訊，包括中央人民廣播電台網頁，其中廣州南方電視台更加在王牌節目《今日一線》中詳盡報道，形容佢係「香港地產神童」，事業高峯期身家達20億港元。令八方驚奇嘅，係南方電視竟然在報道中，原裝播出蘋果動新聞製作神童輝暴斃前嘅動畫，即係話內地觀眾唔使翻牆都可以睇到蘋果動新聞。<br>蘋果動新聞已經推出一段時間，不時在外國媒體播出，破格報道形式引起好多議論，在內地媒體出現，以八方所知都係第一次，南方台播出動畫時註明視頻來源係蘋果動新聞，廣東話配音足本出街，夠晒原汁原味。南方台播出蘋果動新聞嘅節目，家陣仍然可以在視頻網站優酷睇到。</p><p>八方收爐年初五開市</p><p>南方電視台係廣州省級電視台，與廣州電視台、廣東電視台鼎足而立，係廣州三大電視媒體之一，香港觀眾可以在亞洲電視高清頻道13台收看。今次南方電視台節目播出蘋果動新聞，不代表《蘋果》已經獲解禁在大陸立足，好似特區高官口頭禪，呢個係個別事件，不過國內同胞可以睇到動新聞，始終係好事。八方做到年三十晚收爐，明天起休市，星期一初五開市。<br>mailto:pf_lee@appledaily.com</p></body></html>