<html><header><meta charset="utf-8"><title>發哥心繫香港小市民</title></header><body><h1>發哥心繫香港小市民</h1><p>雖然發哥早已殺入荷李活及內地市場，日日賺美金數人仔，但發哥十分關注香港民生，他說：「新年願望係政府可以多啲關注民生，家香港百物騰貴，樣樣都加得好厲害，我老婆去街市買菜，佢話買斤菜要成30蚊，一隻新鮮雞要成200蚊，柴米油鹽都貴晒，通脹高成咁，試問一般百姓點生活。」</p><p>勁彈九招十三式</p><p>香港樓價屢創新高，發哥忍不住批評政府說：「個樓市升成咁，叫啲打工仔點買得起樓呢？最慘係班中產，稅交得多，政府乜都幫唔到佢哋，公屋、居屋又冇資格申請，私人樓又買唔起，仲要整啲九招十三式出嚟，炒家唔係點殺到，殺死嘅係真係要買樓自住嘅用家，我家睇唔到九招十三式出台後可以壓制到樓市繼續升。」<br>發哥續說：「樓價高成咁主要係政府唔肯復建公屋同居屋，我唔知曾特首仲等乜，佢仲有兩年任期都滿啦，點解唔喺離任前，真正幫市民做啲好事出嚟，政府唔係應該以民為本，冇理由只係照顧地產商利益，咁搞法只會令到社會仇富情緒越嚟越嚴重。」</p><p>正視年輕人問題</p><p>香港80、90後的年輕人何去何從，這是社會關注的問題，發哥認為政府應該有長遠打算，他說：「政府都要睇吓點幫佢哋，做長遠計劃，去解決年輕人讀完書出嚟後嘅就業問題，唔好等到佢哋畢業出嚟覺得好似前路茫茫咁，政府真係要正視吓，唔好只係一味只製造服務性行業嘅職位畀佢哋，因為佢哋都唔係全部都適合做服務性行業。」</p></body></html>