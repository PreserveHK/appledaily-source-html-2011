<html><header><meta charset="utf-8"><title>新春免費玩：潮拜IT新年　iPhone釣大魚</title></header><body><h1>新春免費玩：潮拜IT新年　iPhone釣大魚</h1><p>大年初一，先祝大家新年快樂，年年有「魚」！魚？要去邊度捉呀？其實商場入面已經大把，講緊係用iPhone當魚竿嘅《MTRMallsiPhoneApp》，結合商場贈送嘅「兔喜揚眉」利是封，你就可以用手機玩釣魚遊戲，一邊行Mall，一邊同隔籬班Friend鬥快捉魚，夠晒應節熱鬧！<br><br>記者：陳國輝<br>攝影：王文忠<br>Model：Cupid@Zmodel</p><p>行場催運：男左女右</p><p>堪輿學家楊子東師傅，表示2011屬桃花年，當中對鼠（子）、馬（午）、兔（卯）及雞（酉）四個生肖影響最大！<br>咁點可以催旺桃花？楊師傅教路，鼠女應逛西面商場，例如荃灣或者西環；至於其他三個生肖，就建議分別去北區（上水、粉嶺）、西區以及南區（香港仔）嘅商場走一轉；至於想旺財嘅男性朋友，亦可根據子午卯酉各屬性，逛吓向南、西、西北以及東面嘅商場。<br>楊師傅仲特別提醒各個生肖讀者，當你第一步踏入商場門口時，男性應先從左腳踏入大門，女性則用右腳，亦一樣有旺財、旺桃花功效！
</p><p>利是封變3D魚缸</p><p>IT過新年，感覺絕對不凡！呢個所謂「兔喜揚眉」利是封，睇落紅彤彤貌似無乜特色，不過只要用iPhone鏡頭一掃，屏幕就立即出現一個充滿水墨畫風格嘅金魚缸。技術啲講，其實佢係用緊IT界流行嘅3D擴真實景技術，事前你部iPhone需先單撈《mtvmallsiPhoneApp》。但下下對住個利是封玩Game，又真係幾奇怪！所以遊戲另設淨Game版本，App內自助釣魚。</p><p>最高境界吊龍吐珠</p><p>睇地鐵廣告，好多人都以為淨得金魚一款魚類，好寡口！點知玩落，發現佢只係第一關嘅角色；遊戲內仲有錦鯉、雞泡魚、獅子魚等，玩得叻，更有機會釣到最高難度嘅龍吐珠。查實每條魚仲代表咗一間商舖嘅Coupon，只要向商場換領處展示釣獲嘅戰利品，就可享受該消費優惠。此外，你更可將魚穫收藏到個人水族箱，隨時睇住佢哋游嚟游去，新正頭、年年有「餘」，好意頭啫！
</p><p>平台：iPhone<br>換購地點：德福廣場、青衣城<br>換購方法：消費滿$300或以上</p><p>TheOne玩叠箱箱</p><p>今年潮人必到新Mall，非尖嘴TheOne莫屬！商場提供免費《TheOneApp》等大家單撈，內容除最基本商舖指南及餐廳預約外，最勁係有埋MiniGames，玩法係iPhone近年好興嘅叠箱箱，明顯想大家步步高陛啦！</p><p>朗豪坊送iCoupon</p><p>全港有Apps商場唔多，但最多人潮拜嘅MK朗豪坊，就提供咗《朗豪坊iPhoneApps》。睇樣雖然相當賣廣告，實情只需向商舖顯示你部iPhone，即可享受iCoupon內消費優惠。除一般折扣、食嘢大份啲，有時甚至係免費禮物。</p><p>新港城電視求籤機</p><p>無iPhone點算？梗係有其他嘢玩啦！新正頭好多人鍾意到黃大仙求支好籤，之但係又怕逼爆兼俾濃煙焗暈？電子求籤機呢科嘢，睇怕就啱你玩！<br>新港城亦有IT大搞作，去到你會見到由9個屏幕組成嘅超級LCD，並以一粒按鍵取代傳統跪拜嘅方式，屏幕出現圖案後，你即可根據同一圖案拎籤文，內容簡單易明，連搵解籤佬都慳番！
</p><p>日期：1月22日至2月13日（逢星期六及日）<br>地點：馬鞍山新港城中心<br>日期：2月3至13日（逢星期六、日）<br>參加辦法：消費滿$200或以上（單一即日發票）</p><p>商場着數　又睇又拎</p><p>新年行Mall掃貨，當然要有着數啦！之但係邊一間商場有超筍贈品益大家，家就為你介紹吓！</p><p>崇光　財神派利是</p><p>唔理利是入面裝乜嘢，大家都係想攞番個彩啫！崇光百貨會分別於初一及初二，有財神喺商場正門大派利是，更有醒獅助興，場面一定好熱鬧！<br><br>時間：2月3日（1pm-3:30pm）<br>2月4日（3pm-5pm）</p><p>新都會　勁送b.wing</p><p>潮仔潮女都鍾意b.wing，加上2011又係兔年，仲唔Hit爆！凡於新都會廣場以電子貨幣購物滿$400或以上，即獲贈b.wing利是封、記事簿、ToteBag或暖壺一個。<br><br>日期：2月3日至13日</p><p>新城市　豪嘆白松露</p><p>沙田新城市廣場將對消費滿$15,000嘅星級消費者，贈送價值$700嘅「人間極品賀年禮品籃」，包括白松露醬及鵝肝醬，配以法國紅酒，豪爆！<br><br>日期：2月3日至6日</p><p>海港城　甜蜜合拍</p><p>海港城雖然屬老牌商場，但節日活動不乏創意，今年於大堂設立XBOX360Kinect甜蜜合拍專區，並會使用Kinect遊戲《KinectAdventures》，測試你與另一半甜蜜合拍指數。<br><br>日期：2月5日前</p><p>東廣場　懷舊平安展</p><p>新開張嘅觀塘東廣場將會舉辦首個懷舊平安鎖珍品展，有近百件獨一無二的珍藏品，藏品可追溯至宋朝的銀製平安鎖，相當珍貴，價值更係不菲，是難得一見的藝術珍品。<br><br>日期：3月6日前
</p><p>影靚裝　行桃花大運<br><br>九龍區<br>新世紀　扭耳兔</p><p>旺角新世紀廣場將一樓星際廳變成「Happy扭耳兔花園」，有超過20隻精靈可愛、身穿布製新春服飾嘅扭耳兔跑跑跳跳。必影位是高達7呎嘅桃花裝飾，寓意戀戀桃花、緣源不絕，旁邊仲有「鴻兔風車大道」迎接新一年。</p><p>德福廣場　新派花展</p><p>德福廣場設立咗個「褔兔躍動花藝林」立體花藝展覽，展覽中動用超過8,000朵中國傳統年花，以西式及和式花藝風格重新包裝；並提醒各位已凋謝的花卉植物亦可製成藝術品，將時間大大延長，係一個另類花巿，必影！</p><p>黃埔新天地　18呎Miffy兔</p><p>黃埔新天地會有個Miffy兔新春佈置，當中最震撼係在戶外擺放咗一隻18呎、全球最巨Miffy兔，守候於「黃埔號」外同大家拜年，雖然佢大隻咗啲，但仍然可愛，好想同佢合照呢！</p><p>朗豪坊　密密掘金</p><p>朗豪坊會以「錦衣兔」及「金蘿蔔」作為新年佈置主題！在朗豪坊四樓的「金蘿蔔庭園」中，會見到巨型金蘿蔔，吸引五隻活潑錦衣兔齊齊出動掘金，快來同佢哋影相沾吓財氣。
</p><p>K11　竹願園景</p><p>K11以竹為題，使用188枝金箔真竹配喜鵲，重新演繹牛郎織女於喜鵲橋相會嘅浪漫。喜歡合照嘅話，仲有個3.5米高的「喜鵲情籠」俾你玩，情到濃時仲可以喺許願木牌寫上情深說話！</p><p>香港區<br>國金　風箏展翼</p><p>IFC放咗一條長達100呎、全港商場最長嘅龍風箏！場內另展出40件巨型風箏，據講用咗四個星期，全人手繪畫、製造，加上地面展出近百隻晶瑩典雅嘅琉璃金兔，好似身處桃花林一樣，啱晒影相留念。</p><p>太古城中心　財源滾滾來</p><p>太古城中心庭園中央設咗兩座滿載年花及金珠串嘅巨型紅色水車，寓意花開富貴、貨如輪轉；商場地下仲有個「心想事成」水車，行近會聽見水聲潺潺，運轉不停，去影相自然可以沾啲財氣、財源滾滾。
</p><p>時代廣場　財神桃花燈</p><p>時代廣場有棵10米高巨型財神桃花燈，燈罩上共裝置了1,088朵五光十色桃花，還有金黃色的蝴蝶於花間飛舞，好兆頭又搶眼。另外仲可以到電子版財神殿求福㖭！</p><p>新界區<br>新都會　潮語猜燈謎</p><p>新都會廣場特選咗極好意頭嘅8,888朵賀年年花，配上身穿節慶服裝嘅可愛娃娃，同大家拜年。場內另設101潮語燈謎陣，喺電視屏幕中同大家玩猜燈謎。</p><p>新城市　精雕花瓶</p><p>沙田新城市廣場一期三樓，放置咗一個個紅彤彤的通透精雕花瓶，上面嘅珠簾閃爍，有如銀柳一樣垂落，配上盛開嘅桃花，特別吸引鏡頭。想來年桃花緣旺，必影！</p></body></html>