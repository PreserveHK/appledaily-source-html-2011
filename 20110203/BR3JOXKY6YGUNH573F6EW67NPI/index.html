<html><header><meta charset="utf-8"><title>飛毛腿灣仔老銅行大運崔建邦玩Game過年</title></header><body><h1>飛毛腿灣仔老銅行大運<br>崔建邦玩Game過年</h1><p>崔建邦上月再闖禍，涉於停牌期間駕車，即被無綫掟入雪櫃。他前日獨自去灣仔買電子遊戲又買書，再往銅鑼灣曬燈，靠一雙飛毛腿逛足兩區，實行新年行大運。</p><p>崔建邦上月初被拍得涉於停牌期間駕車，其後他曾為時裝展擔任司儀，此後潛水失蹤，無綫工作量降至零，有指他向無綫申請放假，也有傳公司欲與他解約。據悉邦邦確曾向高層伯樂陳志雲求助，但因邦邦再三闖禍，加上他曾背叛志雲改埋樂易玲堆，故志雲今次也不理他。</p><p>「我有做嘢呀」</p><p>挨年近晚，邦邦前日下午約6時獨自現身灣仔，戴口罩的他匆匆走入英皇集團中心，卻原來行錯路，未及一分鐘已離開並往附近的東方188商場，逗留10分鐘後便拿着兩、三袋戰利品離去，朝銅鑼灣方向進發。邦邦靠一雙飛毛腿逛足兩區，最終往世貿中心的銀行櫃員機提款，沿路他步速驚人，保持警覺，排隊㩒錢時已發現記者。<br>表現無奈的邦邦即問：「你邊間o架？」當他得悉後報以微笑，問他是否被公司雪藏和照肺，他封嘴謂：「冇回應。」工作有否受影響？他說：「我有做嘢呀。」有傳邦邦搬往朋友家避靜，他說：「唔係，我不嬲都住喺嗰度。」又問他會否拜神？他說：「我唔信呢啲嘢。」有何新年願望？他說：「做好自己。」會否希望是非遠離？邦邦沒作聲。</p><p>與志雲有聯絡</p><p>其間邦邦沒停下神速腳步，但就謂感冒故戴口罩。問他買了甚麼？他說：「我買咗書同game，家去曬燈。」提到TVB轉新老闆在即，他說：「吓，唔答啦，我今日講咗好多嘢喇。」他又承認志雲復職後曾有聯絡，但拒透露詳情。<br>過去一年崔建邦先後與鄺敏慧、奀模郭思琳和混血女模MarinaV.傳緋聞，今次出事後三女甚至舊愛唐詩詠都幫唔落，再者他形象破產，相信星途凍過水。<br>採訪、攝影：夏琴、藍文浩、黃曉程</p></body></html>