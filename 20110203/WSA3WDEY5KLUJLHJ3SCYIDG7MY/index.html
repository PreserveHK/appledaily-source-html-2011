<html><header><meta charset="utf-8"><title>隔牆有耳：噪音之都名震《華爾街日報》 - 李八方</title></header><body><h1>隔牆有耳：噪音之都名震《華爾街日報》 - 李八方</h1><p>香港空氣質素差令好多老外卻步，甚至影響投資意欲，現時連噪音都越來越嚴重，令居港外籍人士頂唔順，「噪音之都」名震《華爾街日報》。該報報道半山居民飽受地盤噪音滋擾，訪問附近豪宅居民，指附近地盤工程噪音令大廈震盪，只有周日工程暫停先有安寧。<br>報道指堅道一帶同時有六個地盤施工，幾個地盤日日打樁，噪到人都癲。現時法例管制地盤噪音，由環保署執法，超標者可能被檢控，點解仲會有過量聲浪擾民呢？原來批准施工嘅屋宇署只負責審批工程是否符合安全，唔考慮同一地區幾個地盤同時開工，噪音倍增嘅因素，《華爾街日報》指呢個法例漏洞，就係造成噪音擾民嘅原因。報道引述半山居民稱，面對噪音惟有習慣成自然，即使搬去第二區都不得安寧，因為政府部門各自為政，全港都有同樣情況，避無可避。</p></body></html>