<html><header><meta charset="utf-8"><title>推晒工作　陪父母過年林峯賺到笑　廈門置業</title></header><body><h1>推晒工作　陪父母過年<br>林峯賺到笑　廈門置業</h1><p>林峯爆紅後忙足幾年，近幾年的農曆年都沒時間與家人團年，他今年特別放棄黃金搵銀檔期，在農曆年放一個小假期，趁機和家人共敍天倫，還打算親手炮製愛心湯圓孝敬父母。</p><p>林峯近年作多方面發展，除了香港以外，他更走遍東南亞及內地巿場，工作量有增無減，但與家人相聚的日子卻減少。</p><p>炮製湯圓</p><p>搏殺了一段時間，林峯有感要珍惜家人，他說：「今年由年三十晚開始嘅工作都推晒，假期全部畀晒屋企，放棄咗黃金檔期，因為覺得呢啲日子最好係畀屋企人，今年希望可以同家人團年。」每逢過年，林峯最期待是父親煮的家鄉美食九菜盒，而林峯為盡孝道亦有所準備，會親手下廚炮製愛心湯圓孝敬雙親，他說：「細個時跟屋企人整得多，正式整畀人食就第一次。」<br>過去一年林峯為歌、影、視奔波勞碌，成績滿意，繼去年在港置業後，今年他有意在家鄉廈門投資物業，他說：「近幾年都好充實，有唔少進賬，之前返到廈門見到環境好靚，會叫阿爸幫我留意合適地方，作穩陣投資。」
</p><p>壓力增加</p><p>在無綫大力催谷之下，林峯兩度成為亞太區最受歡迎香港男歌星，工作不斷，但卻令他陪感壓力：「壓力一年比一年大，多得樂小姐（指樂易玲）同經理人太明白我，了解我需要推動先有更多動力，好想將工作完成得好，我已經好盡力去做。」事業得意，感情卻食白果，林峯笑言：「休息都冇時間，邊有時間搵對象拍拖？但唔心急。」<br>採訪：卓寶花<br>攝影：彭琮然<br>化妝：RaymondYip<br>髮型：D.Y.@HAIRCORNER<br>場地：太古城中心</p></body></html>