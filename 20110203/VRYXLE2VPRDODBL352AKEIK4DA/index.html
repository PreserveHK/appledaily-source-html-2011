<html><header><meta charset="utf-8"><title>馮仁昭四圍超：郭可盈、林文龍抱囡囡團年 - 馮仁昭</title></header><body><h1>馮仁昭四圍超：郭可盈、林文龍抱囡囡團年 - 馮仁昭</h1><p>郭可盈近年都忙於喺內地拍劇集同做代言人拍廣告，工作非常忙碌，不過年近歲晚自然要返香港同老公林文龍及囡囡一齊過啦。前晚年廿九，佢哋一家三口去到灣仔有富豪飯堂之稱嘅福臨門晚膳，囡囡打扮仲好有新春氣息，粉紅色長襪加一件同色嘅羽絨背心，非常醒目。</p><p>兔年盼追仔</p><p>一家三口仲好合作笑晒口畀記者影相，郭可盈之前話過想替囡囡追個細佬，睇吓有冇機會今年追番個兔仔啦。其實可盈之前幫過一名患上晚期卵巢癌嘅內地fans小燕完成心願，喺聖誕節當日陪佢去咗香港迪士尼樂園玩，雖然呢位fans已經不在人世，令可盈傷心咗一段日子，不過見可盈收拾番心情，馮仁昭都戥佢開心。<br>另外，差唔多同一時間，個仔龐維仁榮升金牌大風話事人嘅龐老太，前晚都同一班朋友去到福臨門用餐。<br>當龐老太見到大班記者都有啲驚奇，但仍然表現慈祥。對於記者嘅提問，佢好有心機笑笑回應話：「唔係嚟團年，普通食飯啫。」</p></body></html>