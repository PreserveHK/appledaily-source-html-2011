<html><header><meta charset="utf-8"><title>今日立春 - 左丁山</title></header><body><h1>今日立春 - 左丁山</h1><p>今日年初二立春，立春時間係中午十二時三十二分，故此辛卯年立春日八字係辛卯年庚寅月庚寅日壬午時，八柱之中，有三金三木一水一火，唯獨缺土，地支之中，卯藏乙木，寅藏甲木丙火戊土，午藏丁火己土。講納音，庚寅辛卯係松柏木，壬午係楊柳木，總之全部都係木，偏偏木多金也多，金雖剋木，但春天木旺金囚，日元庚金又唔惡得去邊噃，睇怕今年大勢，仍然係政壇多爭吵，上壓下不得，下衝上不能，上下爭持僵持，難有突破。<br>立春日係元庚陽金，需土生之，而八柱欠土，土雖暗藏於寅午，量少不顯，嫌無力生金。金多比劫（同我者為比劫，如庚金見庚、辛）爭財（我剋者為財，如庚見乙木為正財，見甲木為偏財），你爭我奪，故此恐怕今年金融、黃金等屬金行業、商品，係一個無實質支持，而係買空賣空，乾炒格局。睇番貿易經濟，金屬西方，西方金只靠QE2托住，西方經濟仍是虛弱，股市上升皆因量化寬鬆，游資太多，蜂擁入股市匯市金市炒買所致。香港受美國影響重大，且有聯繫滙率鈎實，唯有焗住炒，有事發生就精仔走得快好世界。<br>金屬西方，木屬東方，金剋木，今年庚金用神係丙火（暖金），丙火藏於寅，即係西方仍需倚賴東方取暖，用現代術語嚟講，西方要倚賴東方市場，東方之代表當然係中國，適值庚金無生氣（缺土也），較虛弱，難以劈木，美國恰唔到中國，唯有坐低傾，希望雙方可以合作，和氣生財，故今年中美雖有爭執，而無衝突，關係甚佳，可以預卜。<br>庚金無土生之，但有壬水（食神）洩之，春天庚金尚未成器，猶需丁火冶煉，但已受水洩，故體質較弱。綜合上述觀察，今年立春日元庚金稍為弱雞，炒金炒股不可過信，要懂得在適當時候落車。<br>以上所言，讀者可當作茶餘飯後之談，視為笑話可也。地產方面，因立春五行欠土，八柱有三木剋土，地產市道似乎頻受剋制。目前靠低息支撐嘅樓市慎防政府出招打壓，內地如此，香港亦如是。</p></body></html>