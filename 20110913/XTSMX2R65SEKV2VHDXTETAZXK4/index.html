<html><header><meta charset="utf-8"><title>A4抗通脹　講實用慳$100,000</title></header><body><h1>A4抗通脹　講實用慳$100,000</h1><p>喺呢個「糖又加鹽又加」嘅年代，乜嘢都計住計住，都唔會俾人話你似婆仔。唔止生活小節開支要計住，買車精打細算啲一樣有着數，正所謂慳得就慳！Audi就喺呢個時候帶頭對抗通脹，為A4推出ExecutiveEdition版，只係輕減四項配件，就慳足$100,000，三十二萬就可以揸走，呢條數點計都抵！<br><br>記者：趙慧敏<br>攝影：蔡家輝<br>Model：HazelTong@Zmodel</p><p>刪走四件配件</p><p>喺呢個通脹年代，買乜都要計過度過，買咗啲物非所值嘅產品，咪自己心痛！偏偏呢個時間Audi就反潮流，推出反通脹版嘅A4ExecutiveEdition，反璞歸真講實際，踢走幾項配件，即時幫荷包慳$100,000。無咗邊幾項配件？就係17吋合金輪圈改為16吋、智能車匙及EngineStart/Stop都會消失，還有一個被某些人認為可有可無的天窗。雖然無咗四樣配件，但對外形及性能絕無影響！<br>只是講標準配備，簡直多到數晤晒，唔會因價錢平咗就偷工減料，標準配件如電動真皮座椅、後泊車感應器、三區恒溫冷氣連後座獨立送風口、加減手動模式的多功能皮軚環，還有MMI多媒體操作介面都一件不漏。<br>以個人而言，最討人歡心的，必定是充滿線條美嘅頭燈燈組，包括XenonPlus行車燈及鑽石形LED日間行車燈，無論朝早定夜晚，喺街頭都搶盡視線，甚至帶來房跑的型格味道。</p><p>加速轉檔反應敏捷</p><p>本身屬前驅及採用A41.8TFSI引擎，最高輸出160匹馬力及250Nm扭力，雖難講有超強爆發力，不過在8速Multitronic波箱輔助下，加速轉檔反應敏銳快捷，行駛時線性暢順，0-100km/h只需8.6秒，配上鋁合金懸掛系統，入彎出彎更穩如泰山。既擁有男士追求嘅駕駛樂趣，又有女士要求嘅乘坐享受。A4油耗只是每百公里7.2L，就算幾精打細算，呢條數計落都有着數。</p><p>A41.8TFSIExecutiveEdition</p><p>引擎：1,798ccTFSI<br>馬力：160bhp/4,500-6,200rpm<br>扭力：250Nm/1,500-4,500rpm<br>傳動：8速Multitronic波箱前驅<br>售價：$319,900起<br>查詢：25538862（合迪汽車）</p><p>同場加映<br>Audi×SonyPlayStation開發賽車模擬器</p><p>今時今日唔止車主對車要求高，就算打機都要真嘅一樣。最近AudiquattroGmbH與SonyPlayStation共同研發，終於打造出極具GT3級別賽車動感的R8LMS賽車模擬器。有乜咁特別？碳黑色車身加上PlayStation賽車拉花，畀人強烈嘅賽車感！唔止外形，車廂有齊仿真儀錶板、顯示器、附設轉向角度感應器、加埋同與S3連接的實感軚盤、軚盤轉檔撥片、油門及煞掣踏板等，實行帶畀玩家全方位感官刺激。不過呢個模擬器只於早前喺德國科隆gamescom2011遊戲展中首度亮相，你又想玩，等吓啦！</p></body></html>