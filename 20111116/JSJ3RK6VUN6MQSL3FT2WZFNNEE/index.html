<html><header><meta charset="utf-8"><title>秋Phone起　換殼皮</title></header><body><h1>秋Phone起　換殼皮</h1><p>熱賣潮物iPhoneCase，中文稱為iPhone保護殼。表面上為保護iPhone，但實情係，要靚要型要特別，多過所謂「保護性」多多聲。更甚者，更要準備多款唔同Type嘅Case，用嚟襯衫襯心情，好等自己可以喺芸芸iPhone中，成為不平凡一個。<br><br>記者：韓繼聰<br>攝影：蔡家輝<br>Model：CC@InterplayWorkshop</p><p>毛茸茸　獸性大發</p><p>近年尾，天氣開始轉凉，唔少潮人嘅冬裝已經急不及待要衝出衣櫃，而「皮系」衣着就一向長青款式。所以Ozaki就推出咗一系列「皮系」iPhoneCase，俾大家嚟個絕配！當中嘅「皮毛」系列，就更加係參考咗五種瀕臨絕種動物，包括亞洲黑熊、東北虎、遠東豹、印度豹及山斑馬的皮毛圖案嚟設計，各種奇珍異獸上晒身，感覺夠晒貴氣兼有特色。除咗圖案紋理夠像真外，摸上手，毛毛嘅質感就更加係令人愛不釋手，相信絕對可以為嚟緊凍冰冰嘅冬日，帶嚟一種無形嘅暖意！但萬一你唔like「毛茸茸」，Ozaki亦有另一個「皮革」系列俾你揀，同樣係參考瀕危動物，有阿拉伯鴕鳥、森蚺、柬埔寨野牛，同埋古巴鱷，感覺同樣矜貴，愛成熟Feel，MustBuy！</p><p>Cutie殼　愛佢膠</p><p>講到女生最愛，「Cutie系」應該走唔甩。Candies一系列「膠膠哋」嘅出品一向都極受女生歡迎。今次更張iPhoneCase化身成小型手袋仔，帶住佢出街夠晒「卡娃兒」！另外卡通人物亦係唔少得嘅Items，日本方面，HelloKitty係當然嘅第一選擇，而本地薑就有第一次攞正牌推出嘅麥兜系列，仲隨Case附送麥兜抹布㖭。</p><p>Swarovski水晶　閃全城</p><p>你可能覺得「閃令令」好娘，其實只要配襯得宜，「閃令令」一樣貴氣十足！「囍」賣嘅水晶iPhoneCase，全部人手以Swarovski水晶逐個做，閃到爆！另外，客人更可以自己來圖設計訂做，閃之餘更係獨一無二，唔驚同人「撞殼」咁！價錢都只係$800起啫。若然怕太浮誇但又想閃，不妨揀另一款Bumper，佢係Swarovski正式授權出品，一世保用，用到iPhone10都仲得，假設iPhone一直唔轉款的話。</p><p>查詢</p><p>（a）	ECT（31880767）<br>（b）	LCX（31023668）<br>（c）	囍（27243888）<br>（d）	WinnerConcept（24071118）</p></body></html>