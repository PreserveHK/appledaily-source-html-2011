<html><header><meta charset="utf-8"><title>優先搜畫：《Miss愛教壞》喪追阿Sir筍盤金美侖呃學生錢隆胸</title></header><body><h1>優先搜畫：《Miss愛教壞》喪追阿Sir筍盤<br>金美侖呃學生錢隆胸</h1><p>近年常常聽到怪獸家長這名詞，意思指凡事只維護子女，對學校與老師作無理要求的家長，不過，在新片《Miss愛教壞》（BadTeacher）中，有比怪獸家長更離譜的怪獸教師出現！片中由金美侖戴雅絲（CameronDiaz）飾演的小學教師，爆粗、隊酒、貪錢樣樣齊，她更要力媾現實中的前男友JustinTimberlake，令《Miss愛教壞》話題性十足。　撰文：戶川淳</p><p>舊情侶金美侖戴雅絲與JustinTimberlake，分手4年來首次在銀幕上合作拍攝《Miss愛教壞》，二人不單止不感尷尬，而且十分合拍，更一度被傳翻撻。金美侖在片中要主動媾前男友，故事講述小學女教師荷詩（金美侖戴雅絲飾）性格奇差，日日劈酒喪蒲，終被有米未婚夫飛甩，剛好學校來了一名代課老師史葛（JustinTimberlake飾），宅男外表的史葛原來是有錢仔，荷詩想盡辦法，與另一女教師爭奪這筍盤，她更催谷學生去爭校外考試的獎學金，竟是為了騙學生的錢來隆胸誘惑史葛！同時體育老師卻力追荷詩，令她應接不暇。</p><p>價值觀出錯</p><p>金美侖今次演的怪獸Miss荷詩，人生目標只是釣金龜婿，執教鞭只是為了搵錢交租，上堂齋坐，又逼學生幫手洗車賺錢，認真衰到爆。但金美侖坦言對這角色又愛又恨：「教學是一項神聖工作，片中的我完全不稱職，其實荷詩的工作態度跟很多人一樣，她並非壞人，只是價值觀出錯，但她清楚知道人生目標，更想辦法達標，其實我頗欣賞她的『堅持』！」金美侖演喜劇有足夠經驗，導演積卡斯丹（JakeKasdan）就大讚她熟手：「金美侖演得夠放，難得她享受去演一個如此癲喪的角色，在荷李活女星中很難找到又夠索又夠癲的女演員。」</p><p>最佳性教育</p><p>片中最搞鬼的是，金美侖與Justin這對分手4年的情侶，要大演床戲！Justin搞笑地說：「這段床戲絕對是本年度最奇怪床戲，因為我們是穿着衣服去拍的，我相信這是年輕人最佳性教育題材，試問穿牛仔褲上床又怎可能『搞出人命』呢？」平時型爆的Justin今次要演一個儍仔，舊愛金美侖亦相當意外：「Justin好有喜劇細胞，成功演繹這戇居古怪角色，我跟他是熟朋友，拍床戲沒有尷尬，反而笑餐飽！」可見這對分手多年的情侶，再見亦是朋友。</p><p>怪獸Miss十大爆笑原則</p><p>《Miss愛教壞》中的金美侖戴雅絲是教師中的反面教材，她的出位行徑多多，更有自己做人的一套原則，不過，這些原則就十分離譜，但又會令你笑爆嘴。<br><br>1.着高踭鞋低V緊身衫返學冇所謂，班學生成日上網，有乜嘢未見過？<br>2.唔使睇咁多書，睇戲一樣得，《伴我同行》之類電影不知幾有教育意義。<br>3.日常生活要多飲水，所以學校櫃桶內一定要有一支……酒！<br>4.每日都要帶備解酒藥，飲大咗時就冇有怕。<br>5.對學生一定要真誠坦白，學生係廢柴，就要照直同佢講。<br>6.唞多啲，唔好做咁多嘢，免得上堂瞌眼瞓。<br>7.兜口兜面搵嘢掟學生，等佢哋及早適應出面社會。<br>8.做得學校籌款王，抽番多少油水係好應份。<br>9.要識偷工減料，好似呢個十大離譜原則，少一項都唔多覺。</p></body></html>