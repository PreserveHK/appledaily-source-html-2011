<html><header><meta charset="utf-8"><title>PATAPON3　跟住個Beat玩RPG</title></header><body><h1>PATAPON3　跟住個Beat玩RPG</h1><p>一隻Game可以出到第三集，總有理由！最新一集《戰鼓啪打碰3》（PATAPON3），以加入RPG元素為賣點，有職業類型仲有得強化武器防具，歸類為「音樂節奏動作角色扮演遊戲」，聽個名咁長，都知佢勁勁哋，同時令人驚驚哋！<br><br>文：阿洛</p><p>中英合版　故事明晒</p><p>聽見RPG真係縮一縮，皆因我淨係識得睇幾粒漢字，估估吓嘅劇情，有幾史詩式？有幾咁熱血？都未必知！好彩今次行貨玩中英文合版，故事主線講乜，一轉Channel即刻清楚晒！<br>故事講以「世界盡頭」為目的地嘅「啪打碰」，幾經辛苦終於去到「受詛咒大地」，仲無意間解除巨大箱子裏頭嘅邪惡封印；而玩家需要扮演神明大人，化身為「啪打碰」，和同伴一同對抗阻擋喺前方嘅七名黑暗英雄同惡靈。聽個故事幾咁似正統RPG！而且宣傳片嘅宣傳句：「勇者們，覺醒吧！」、「一同拯救世界吧！」都令人好熱血！
</p><p>大量RPG元素</p><p>今次標榜增加故事劇情要素，即係想大家玩得投入啲咁解，而且唔只故事，仲好似RPG一樣要利用唔同嘅職業、技能、裝備，創造出獨特自我嘅英雄角色。<br>另外亦可以透過強化武器、防具，製作出有個性嘅裝備，升吓呢咁先引到人煲機嘛；而且今次嘅遊玩內容更聲稱比上集多四倍以上，無論係新手或老手都能夠樂在其中。</p><p>對戰組隊吹兩嘴</p><p>又講番轉頭，芒亨點解會咁紅？因為有得連線合作嘛。所以要成為受歡迎嘅手提機遊戲，連線已經係必然功能，呢隻《PATAPON3》就對應AdHoc、Infrastructure模式，最多可以8人齊齊玩，而且都知你哋表演慾強又鍾意團結精神，所以更有系列首次登場嘅對戰同組隊機能，加埋聊天功能，鍾意唔鍾意都好，都可以出句聲囉！</p><p>Patapon3</p><p>主機：PSP<br>類型：音樂節奏動作角色扮演遊戲<br>製作廠商：SCE<br>發售日期：2011-04-28<br>人數：1-8人</p></body></html>