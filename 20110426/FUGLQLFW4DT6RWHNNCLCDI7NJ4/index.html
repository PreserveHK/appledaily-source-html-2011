<html><header><meta charset="utf-8"><title>書比書 - 左丁山</title></header><body><h1>書比書 - 左丁山</h1><p>前一排，消委會發表一個所謂調查報告，指香港教科書貴過新加坡、大陸、台灣嘅教科書好多，於是報紙不知就裏照跟，會計師李慧琼議員照跟，港大一位葉教授照跟。有一位本欄讀者C太來電郵講：「連日來看到社會各界對教科書的看法，想再補充一點資料給大家參考。<br>消委會就香港的教科書比廣東省、台灣和新加坡貴了多少，實質是誤導市民，因據本人所知，例如新加坡的教材是由國家開發的，只是中文科就有五套教材，給當地五類不同背景的學校使用，由於是國家統一開發及製作，當然沒有貴不貴，選擇不選擇的問題了。<br>內地的教材更加是這樣，上海有上海的課程，廣東省有廣東省的課程，由市/省等政府機關限定教材，以中文科為例，教材中只有大量範文，及少量問題，什麼聆聽訓練、說話訓練、視聽資訊訓練等都沒有（香港有此部分因為中三考TSA試要考），那麼比較一下，你就會知道為什麼香港的教科書那麼厚，其他地區的那麼薄了。<br>當然，香港的教科書也有可改進的地方，例如紙不要太厚，不要反光的，不要跟光碟，不要請老師吃buffet作為介紹會等等，不過這對開發教材的成本來說，相信只是九牛一毛，畢竟知識產權是最寶貴的。」<br>睇完C太電郵，問吓一位在內地讀過書嘅人士，佢話近年內地為咗針對山區學校水平較低，城市學校水平較高嘅問題，教科書有城市版、山區版。純粹講價錢嘅話，山區版更加便宜。搵內地書價與香港書價比，根本多餘，就算係一本普通歷史書，內地簡體字版已經比香港繁體版便宜好多啦。李慧琼係民建聯副主席，對內地情況應該知得更多，豈可人云亦云，消委會講咗佢又信，點搞政治呀？</p><p>C太講起TSA，左丁山有啲脫節，剛剛見過公關大人物女強人F，佢有兩位寶貝女讀緊書，於是問佢TSA是甚麼，女強人F平時為政壇高人，跨國企業CEO做公關顧問，有資格直接打電話畀任何一位司長、局長以至特首，冇嘢難倒佢，但講到TSA佢就好勞氣：「唉吔，學校鬼咁緊張要催谷我兩個女考TSA，我都唔記得TSA代表乜啦，大概係學習評核啩，學生考公開試，成績唔係自己嘅，而係代表學校去考，分數愈高，佢地間學校愈高排名。我知道之後，索性叫個女唔好溫書，考TSA當考天才就得嘞，以免難為自己，肥咗咪算囉。」</p></body></html>