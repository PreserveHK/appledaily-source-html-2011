<html><header><meta charset="utf-8"><title>STI扮林寶　320匹發條橙</title></header><body><h1>STI扮林寶　320匹發條橙</h1><p>早排試駕新款STI，已慨嘆日系辣跑買少見少，跟住喺壹號車場遇到06年STI，仲係香港罕見嘅終極惡版S204。金屬橙車身擺明向林寶致敬，320匹瘋狂馬力搭一堆Racing補品，簡直係隻上咗發條飆唔停嘅橙！<br><br>記者：徐影龍<br>攝影：陳陶鈞<br>Model：Hailey@GME</p><p>金屬橙只此一家</p><p>據中華汽車鈞哥講，全港STIS204唔會超過10架，而呢款金屬橙更係只此一架！有別一般橙色咁普通，呢架S204採用一種類似林寶堅尼嘅金屬橙色，即係隨住反光面，會有鮮橙色帶深柚色嘅漸變感覺，既神秘又美麗。雖然屬06年款07年車，車齡已達5歲，但保養得宜，全車立立令之餘，微細花位亦唔多覺，算係優質二手盤。<br>S203幾近完美，所以喺06年過渡至S204時，富士重工並未為旗艦S系大改款，最明顯只換上鷹眼形頭燈。但車主點會咁易罷手？索性自行裝上黑色頭唇、VolkRaysRE30黑軨等辣跑補品，連原廠尾喉都換埋價值兩萬蚊嘅鈦合金，加上本身黑色窗框同側鏡黑底襯托，成架橙色S204實在霸氣得驚人！</p><p>內櫳豪花勁改</p><p>外形改得勁，內櫳使錢一樣唔手軟。雖然原廠黑皮櫳配紅線車邊，以及火紅錶板已經好靚，但車主仍將冷氣口及中控台等位置，換晒碳纖，再拆走原裝座椅，換上近兩萬蚊Bride桶椅，好處係比Recaro闊落，大隻佬坐上去都唔怕型男夾到變港男。<br>S204最大提升係Turn車，將專屬ECU調校，令引擎輸出跟S203有點不同，除維持S203嘅6,400轉320匹輸出外，4,400轉時嘅引擎扭力比S203更高，達到恐怖嘅432Nm，呢種瘋狂輸出喺日系市售車中已逐漸少見，配合Boxer偈低重心優勢、全時四驅起跑及咬彎特色，以及最有玩味嘅6速棍波，S204絕對係一眾Fans夢寐以求嘅辣跑，只可惜拍攝當日遇着下雨，未能實地一試其威力。</p><p>SubaruImprezaWRXSTIS204
</p><p>引擎：1,994ccBoxerTurbo<br>馬力：320PS/6,400rpm<br>扭力：432Nm/4,400rpm<br>傳動：6速手動波箱四驅<br>行駛里數：約42,000km<br>當年新車價：約$480,000<br>二手價：$348,000<br>查詢：60300009（中華汽車）</p></body></html>