<html><header><meta charset="utf-8"><title>抗加稅　平價版　最知女人心</title></header><body><h1>抗加稅　平價版　最知女人心</h1><p>每個女人總渴望男人知道自己心聲，想要乜就有乜。其實唔一定劉德華先識讀心體貼女生，近日再戰江湖搶豪房市場的SAAB9-5，推出全新Vector2.0T版本，比起Sport版的AeroTurboXWD更低油耗更低車價，識得慳家呢一點就已經最明白女人心啦！<br><br>記者：許維雅<br>攝影：林栢鈞<br>Model：Suki@GMEModels</p><p>平版車價慳更多</p><p>每次提起瑞典汽車品牌SAAB（紳寶），只顧回味九十年代紅極一時的900開篷跑車，令人不禁欷歔。時移世易，幾經辛苦重新振作力保江山，早前推出的豪房SAAB9-5AeroTurboXWD誠意十足，飛機概念設計帶來不錯驚喜，而香港代理則乘勢追擊再引入9-5Vector2.0T版本。Aero屬頂級Sport版，差不多FullOptions，今次呢部Vector2.0T屬輕次一級的豪華版，加稅前的兩者差價係11萬，財爺加稅後仲要拉闊距離至11萬8千。<br>不過Vector2.0T當然無咁足料，少了電子避震、四輪驅動及投射式錶板配備外，亦由19吋輪圈改為18吋，但即使車身（長闊高5,008×1,862×1,467mm）的尺碼唔細，但18吋輪圈其實已經襯得起；至於四驅及電子避震喺香港難發揮，其實只屬奢侈品。惟獨欠奉的投射式錶板就有點可惜，因為揸車時可以望住車頭玻璃觀察速度始終會方便啲。<br>若然係女人揀車，睇見兩個版本的車身設計及內櫳鋪排幾乎一樣，還有我最欣賞的流線型圓渾車尾、串連左右尾燈設計的煞車燈及NightPanel航空夜用儀錶功能等都一概保留。<br></p><p>油耗每公里$1.36</p><p>細佬Vector2.0T跟大佬Aero的另一分別，就係引擎由3公升V6改用2公升直四雙渦輪增壓引擎，馬力減少80匹降至220匹，扭力由400Nm減至350Nm，不過起步及加速表現的分別確實唔算太大，皆因向來Turbo引擎口碑不俗的紳寶，打造呢架全新Vector，引擎低於千幾轉時已即啟動Turbo，力量釋出依然覺得澎湃，加上六速自動波箱換檔平滑暢順，唔會感到有突兀的TurboLag情況。<br>若然試完車後，真係覺得力水唔夠滿足你，仲可以加約歐元$1,000（約港幣$10,000），將馬力由原廠幫你提升至260匹，跟Aero的分別只收窄至40匹，最後埋單都依然平10萬元，呢條婆仔數係男人都識計。至於操控方面，高速入彎的穩定性當然難以同四驅的Aero相比，不過感覺紮實的底盤及靈活的操控，仍然帶來極佳的穩定性。<br>凡事有兩面睇，動力及性能稍遜的Vector更得女人歡心，因為油耗比大佬低，據廠方提供數據，Vector的油耗只需9.1l/100km，而Aero就需要10.6l/100km，計一計每公升$15的油價，每公里可以慳$0.225，行長途時都咪話唔差得遠。</p><p>要親身驗證呢部全新9-5Vector2.0T，可於本周末周日到九龍塘又一城SAAB車展即場慢慢摸索，同場還有9-5AeroTurboXWD讓大家比拼。獨愛旅行車的你，亦有9-3X供考慮，不妨踏出認識全新SAAB的新一步。<br><br>日期：<br>2月26日11am-8pm<br>2月27日10am-8pm<br><br>地點：<br>九龍塘又一城LG2</p><p>SAAB9-5Vector2.0T
</p><p>引擎：1,998cc直四雙渦輪增壓<br>馬力：220hp/5,300rpm<br>扭力：350Nm/2,500rpm<br>傳動：六速自動波連+/-<br>售價：$567,632（已計算新增稅率）<br>查詢：27608668（合朗汽車）
</p></body></html>