<html><header><meta charset="utf-8"><title>3DS偷步價$3,380　等美版平$1,000</title></header><body><h1>3DS偷步價$3,380　等美版平$1,000</h1><p>老任有項不成文規矩，逢新機推出，總比官方公佈日期提早一兩天到貨！本來今日先見街嘅3DS，記者已提前試玩兼感受一番！新返遊戲中，最期待嘅《StreetFighterIV3DEdition》亦同步推出；但要留意，呢批水機暫只供應黑、藍兩色，售價比定價25,000日圓炒高近$1,000；當然，遊戲機呢類潮物，早買早享受，值得嘅！<br><br>記者：陳國輝<br>攝影：梁細權<br>Model：Betrys</p><p>美版機　三月到貨!</p><p>由本來兩千幾蚊港紙炒上$3,380，係咪太過火？4GB版XB360連Kinect套餐，都賣緊$2,500啫，好似唔多化算喎！當然，玩得3DS你唔係老任就係手提機粉絲，況且暫時得日版，想玩肯定要焗買。但Sales亦好坦白，如果等得嘅，一個月後會返美版，到時唔使改機，一樣玩到日版遊戲，最緊要價錢起碼平$1,000！<br>3DGames感受係點？就好似睇3D電影，接唔接受、因人而異。值得一提，喺屏幕邊有粒3D按鈕，視乎個人口味，你可自行調校畫面立體程度，若然玩得耐見暈，咪熄咗佢囉！</p><p>雙鏡頭靚拍3D相</p><p>除咗勁玩3D遊戲，另一項特別功能就係機身配備咗三個鏡頭。雖然機內眼仔只得30萬像素，但機面雙鏡頭，可勁拍3D相；拍完照，仲可進入主機目錄嘅相簿位置，慢慢欣賞，甚至乎加入文字或改變相片顏色，自由度極高。<br>如果想搞鬼啲，入面仲有隻MiniGame，你要先自拍或影其他人嘅大頭照，程式會將佢Key落一隻Character身上，再配合移動3DS嘅位置，將怪物統統擊落，勁過癮！</p><p>3D遊戲實試</p><p>Details<br>Snap</p></body></html>