<html><header><meta charset="utf-8"><title>反客為主買BAPE - 左丁山</title></header><body><h1>反客為主買BAPE - 左丁山</h1><p>天氣寒冷，寒衣暢銷，左丁山幾喜歡穿着茄士咩羊毛背心，以前一件Jaeger茄士咩，可以着二十年，咁襟用，價錢當然貴一啲，但係物有所值。不過以前喺好多地方可以買到Jaeger茄士咩，款多顏色多、任揀，但現在香港富裕好多，傳統名牌反而難搵，試吓去先施、永安買Jaeger，失望而回。呢日自呎價高達二萬幾蚊一呎嘅皇九行去置地廣場，在天橋就見到一間ThePringle，省起呢個牌子昔日與Jaeger齊名，但在百貨公司同樣少見，點解突然會在置地廣場一樓近皇九嗰邊開業呢？<br>後來與一位朋友傾起，佢話Pringle係蘇格蘭名牌，但係英國紡織業久已失去競爭力，呢隻牌子在好幾年前已被香港廠商收購，可能因為咁，先至在香港開設零售店，希望重振雄風。又係嘅，誰也估不到中國經濟增長如此強勁，內地人有錢到台灣大派現金，徹底戳破了台灣人嘅自尊，內地市場造就咗不少本港廠商、零售商，以前啲OEM、代售嘅，現在可以反客為主，對品牌創辦人講：「你唔掂呀？不如賣畀我啦。」新例子就係香港上市公司I.T收購源於東京原宿區嘅年青人名牌ABathingApe（BAPE）。BAPE在○九年虧損二億六千七百四十萬日圓，去年虧損一億一千九百萬日圓，負債十億零三百萬日圓，以美元計，數目唔算太大，但間公司已經頂唔住，創辦人TomoakiNagao以二億三千萬日圓（二百八十萬美元）將控股公司NowhereCo.嘅九成股權賣咗畀I.T，睇落好便宜噃，沈家偉老闆應該買得好高興。乜唔係呀，咁細數目，I.T在上海北京開多幾間BAPE專門店，好快就收番併購成本。<br>日本唔掂，不少中型公司老闆捱到氣咳，逐漸無心經營，索性出售了事，買家就係其他亞洲地區嘅公司，又以中國企業最有興趣，一位投資老手對左丁山講：「未來幾年間中日企業合併，會成為一門好唔錯嘅生意，日本投資銀行與中資投資銀行，最有優勢，識得日語嘅投資銀行家更有着數。」</p></body></html>