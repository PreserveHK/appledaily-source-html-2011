<html><header><meta charset="utf-8"><title>活樂遊1：WEEKEND好旅程一對情侶一私房　熱戀口爆小圓餅</title></header><body><h1>活樂遊1：WEEKEND好旅程<br>一對情侶一私房　熱戀口爆小圓餅</h1><p>女士們每個月都有幾日特別煩惱，男士們呢？當然都有啦，不過男士的煩惱，每年只有幾日，老婆/女友生日、拍拖/結婚周年紀念，但最煩的是……情人節！到處都有情人節套餐，點樣揀？<br><br>記者：蕭漢祥<br>攝影：梁細權<br>模特兒：JerryChan、AprilLok<br>鳴謝：永利澳門</p><p>酒店餐廳<br>戀愛3時期　一定要甜</p><p>在澳門食情人節大餐，最熱門是到酒店餐廳，環境同菜式都啱feel。作為男士的小記，絕對明白呢一日選擇餐廳的準則是「花臣第一、價錢第二」，除了味道好，最緊要設計夠特別，就越顯得有誠意。<br>今個情人節稱得上「花臣王」的是澳門永利的岡田日式料理，推介的並非日式料理，而係特製的三款情人節甜品，甜品師傅最明白女士們食正餐就食少少，梗會留肚期待食甜品的心態。師傅以戀愛的三個時期為藍本，設計了三款朱古力主題的甜品。第一道戀愛的初期，愛侶剛剛走在一起，熱切期待揭開另一半的神秘一面，感覺似夢迷離。特色情人節朱古力盒，正正代表着這個感覺，朱古力盒上枱之前，師傅會注入以櫻花木製成的煙霧，當女友打開盒蓋，櫻花香氣即時湧出，淨係呢個效果已經攞滿分；到熱戀階段，情到濃時……口爆！唔好心邪，這些都是形容第二道甜品的感覺，野莓慕絲伴脆糖朱古力，先睇賣相已得到女士歡心，心形的法式小圓餅，包着士多啤梨味雪葩，感覺甜蜜而溫馨。至於口爆，其實師傅藉着伴碟的爆炸糖，代表戀愛不斷昇華時的熱烈衝擊。第三道的日本柚子薄煎餅配朱古力雪糕，正好代表戀愛進入穩定期，愛侶經歷有如朱古力的甜蜜，及柚子的苦澀味，但仍苦盡「甜」來。</p><p>1期神秘煙霧</p><p>注入櫻花木煙的特色情人節朱古力盒，似夢迷離感覺就像初戀一樣，充滿驚喜。</p><p>2期熱戀爆炸
</p><p>野莓慕絲伴脆糖朱古力，用上女士至愛的心形法式小圓餅，夾着美味的士多啤梨雪葩，更有爆炸糖伴碟，增加刺激。</p><p>3期苦盡甜來</p><p>日本柚子薄煎餅配朱古力雪糕，就如戀愛經歷甜酸苦辣，但最後味道也是甜的穩定期。</p><p>a.岡田日式料理@永利澳門<br>情人節特色甜點：每款$88</p><p>燈光噴泉view　食珍罕珍寶蟹</p><p>除了必冧的特色甜品，永利帝雅廷共四道菜的情人節套餐也是推介，由頭盤、主菜、小食及甜品，大廚都使用珍貴特別的食材，例如頭盤的珍寶蟹牛油果薄片伴羊奶芝士脆朝薊沙律，乜珍寶蟹好珍貴咩？由於近年天氣反常，珍寶蟹產量大跌超過一半，至去年底展開的捕蟹期發現，今季的珍寶蟹產量有所回升，所以今個情人節有幸品嚐珍寶蟹的鮮味。食物質素外，情人節食埋個view都好緊要，餐廳位於一樓，落地大玻璃可觀賞窗外樓下的音樂噴泉，在燈光、噴泉的效果下氣氛更浪漫。不過窗口位唔多，book位要快。</p><p>b.帝雅廷意大利餐廳<br>浪漫情人節晚宴：每位$880<br>永利澳門： http://www.wynnmacau.com </p><p><br>用眼睛食　的骰法國菜</p><p>法國充滿浪漫風情，就連來自法國的廚師，從他的廚藝中都體現到這股浪漫風格。師承法國廚藝學校的總廚GuillaumeGalliot，在即將以他易名的尚雅坊，設計了七道菜的情人節套餐，每道菜都的的骰骰，極其精緻。頭盤三文魚配雞蛋及煙熏牛奶濃湯，味道creamy易入口。Guillaume更花不少心機在賣相鋪排上，另一道龍蝦配甘笋汁，更係靚到唔捨得食，秉承了法國廚藝着重presentation的美學。另外，RBar以玫瑰做主題，推出戀愛味濃極精緻的Rosecake，讓情侶帶回房間慢慢享用。</p><p>c.尚雅坊@新濠天地<br>地址：澳門路氹連貫公路<br>情人節套餐：兩位用$1,688</p><p>私房菜<br>一Round只一枱　獨享無汁牛味</p><p>「想淨係得我哋兩個的！」模特兒April對食情人節餐有這樣的要求。又係嘅，唔想綿綿情話凍親隔籬枱，小記特意推介一枱私房菜。私房菜，一般只招呼十張八張枱客人，今次推介光頭廚師程先生主理的私房菜，每round只此一枱客，皆因這是程先生創作菜式的小天地，有如studio一樣。<br>程先生今年以溫馨、喜悅為情人節主題，設計了幾道富意大利及西班牙風味的菜式。頭盤南瓜甘笋羊奶芝士湯，南瓜味溫和，加入羊奶及芝士後，羶味層層遞進升級，愛吃羊的朋友（例如小記）必愛；第二道海鮮沙律更是驚喜之作，熱辣辣的八爪魚、蝦等海鮮夠新鮮不在話下，配上冷冰冰的蔬菜、番茄，食落「索索聲」非常新鮮，又暖又凍夠特別。主菜巴斯克醬配肉眼扒，賣點係「無添加」，即係原汁原味……唔係，直情係汁都唔使，直接入口品嚐新鮮牛肉的真味。廚師無特定的菜譜，訂位時才跟客人溝通，菜式度身訂做，所以亦無確實價錢，大約每位$400至$500。小記溫馨提示：每個時段只招待一枱，真係要訂快手。</p><p>d.LaCocinaconMusica<br>地址：高士德華園新街8號F地下<br>訂座電話：（853）66839779<br>價錢：每位$400-$500</p><p>中式之選<br>揸筷子　食情人鮑魚餐</p><p>情人節晚宴除了西餐，還有甚麼選擇？有無想過食中式情人節大餐？澳門君悅酒店的滿堂彩推出的情人節鮑魚套餐相當抵食，兩位用價錢都只係$688，一共七道菜式，其中泉水汁墨魚片、紅燒鮑片扣花膠、脆皮乳鴿炸蔬菜，唔好話情人節，簡直就係結婚擺酒的預演。</p><p>e.滿堂彩@澳門君悅酒店<br>地址：澳門路氹連貫公路<br>情人節鮑魚套餐：兩位$688<br>新濠天地： http://www.cityofdreamsmacau.com </p><p><br>TravelMemo</p><p>持香港居民身份證毋須簽證。澳門駐港旅遊局：28388680<br><br>TurboJET噴射飛航香港澳門單程船票由$134起。查詢： http://www.turbojetbooking.com </p><p><br>1港元兌1.02澳門幣（文中價錢為澳門幣）<br><br>240V，三扁腳插座</p><p>澳門<br><br>明日多雲，11-15℃</p></body></html>