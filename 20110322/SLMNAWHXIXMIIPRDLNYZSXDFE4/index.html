<html><header><meta charset="utf-8"><title>求驗客手記：老費、柏天尼都插歐聯波飛真貴！ - 求驗客</title></header><body><h1>求驗客手記：老費、柏天尼都插<br>歐聯波飛真貴！ - 求驗客</h1><p>8,900蚊可以做啲乜？咪夠香港一個四人家庭返大陸或者去東南亞國家，慳慳哋玩幾日囉。但如果用嚟睇今年歐聯嘅波飛，咁又買到幾多張呢？答案係4張，仲要唔係4張都係大人，而係兩張大人兩張細路。<br>歐洲足協由上季開始將場歐聯決賽，由禮拜三晚搬去禮拜六晚舉行，目的係想多啲一家大細入場睇波，但原來係講一套、做一套。今季歐聯決賽喺5月28號喺英格蘭溫布萊球場打，早排進行網上訂飛（由2月24至3月18日），票價分4種，傷殘人士收80鎊，最貴同最平就係300鎊同埋150鎊，而中價飛則係225鎊；至於一個大人加一個小朋友嘅家庭飛就賣338鎊（中價飛另加113鎊）。如果一家四口諗住入溫布萊睇波，齋門票埋單要成676鎊，計埋26鎊嘅網上訂飛行政費，總數至少要702鎊，維起要成港紙8,900蚊。</p><p>歐洲足協受壓仍企硬</p><p>曼聯領隊費格遜早前就話，09年喺羅馬進行嘅歐聯決賽（巴塞勝曼聯2:0），最平嗰隻係賣80鎊，但家陣就要150鎊，所以佢認為歐洲足協擺明掠水，完全唔考慮球迷的經濟能力。另外，就連歐洲足協會長柏天尼都出嚟話票價唔相宜，佢咁話：「我哋真係要檢討吓啲票價。」雖然歐洲足協受壓，但喺日前就企硬唔減價。佢哋秘書長恩芬天奴話：「溫布萊啲票價一定唔會變。」<br>歐聯決賽冇錯係有今生、冇來世，如果係巴塞對車仔，當然係物有所值，但若然係由史浩克對薩克達，一家大細用成9,000蚊去睇，呢一刻值唔值博呢？攞筆錢去泰國、澳門、台灣或者大陸玩幾日好過？見仁見智啦！</p></body></html>