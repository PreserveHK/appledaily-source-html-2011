<html><header><meta charset="utf-8"><title>帥氣小子色心起</title></header><body><h1>帥氣小子色心起</h1><p>好多人明知電單車危險過四個轆都跑去學，無他嘅，貪平又貪有型囉！Honda新一代CBF150-SF，就可以滿足晒以上兩種要求，二萬四有找嘅抵玩價，型格帥氣嘅新樣又同時升級，加埋又橙又綠嘅搶眼新色選擇，啱晒各位想晉身街車嘅初哥啦！<br><br>記者：許維雅<br>攝影：譚盈傑<br>Model：梓菕</p><p>車身設計更Fit亞洲人</p><p>莫講話樓價係咁升，新車價錢都係咁升，加埋政府出手加稅打壓，唔少人都話寧願考個電單車牌改揸兩個轆代步。好多要型要靚仔嘅男士又點會肯揸綿羊仔，Honda新一代CBF150-SF就係新手入門嘅最佳選擇。雖然呢部屬最低級別CB系列嘅街車，而且係國產，但勝在車身設計根據中國年輕人嘅體形特質而打造，車長同軸距都輕微短了22mm和8mm，而高度亦矮了54mm，亞洲人騎上去特別舒服。</p><p>大改動提高操控</p><p>150cc四衝風冷單缸引擎只有12匹馬力，力量當然難以跟一眾CB家族大佬相比，每次轉高波，始終要花啲時間先可以上到高轉數，不過要上時速過百公里嘅速度，一點不成問題，唔會好似揸綿羊仔咁有心無力。其實新CBF150-SF於性能配備上已經提升咗唔少，好似比上一代擴大了3mm嘅大孔徑真空膜片式化油器、配有平衡軸嘅渦燃發動機及重新調節過嘅油門傳感器，都有助於減震，且輸出方面得到更大改善。<br>雖說150cc街車款式喺市場上選擇唔多，競爭相對較細，但Honda對新CBF150-SF嘅改動並無因此而放軟手腳。要提高操控性能，當然還需要制動系統配合，由前碟後鼓改為較高級嘅前後碟煞，同時再改用較闊嘅後胎來增加穩定性。而新車更加入Honda專屬嘅路節油碳罐，將油缸揮發出來嘅電油自動回收，令燃油得到最大效益來減低油耗。
</p><p>四色新貌更年輕</p><p>廠方決意招攬更多年輕新手，外形方面改動當然更大，由上一代紅白工程車Look，到新一代備有黑、銀、銀橙及銀綠共四色，當中銀橙就最搶眼有型。全新引擎殼及車身殼換來動感時尚新面貌，改用了兩排LED燈組成大尾燈追趕潮流，而腳踏及波棍等設計亦變得更Sporty，總之整體年輕指數立刻急升，加上二萬三千幾車價，大把人捨得畀。</p><p>HondaCBF150-SF
</p><p>引擎：149cc四衝風冷單缸<br>馬力：12ps/7,500rpm<br>扭力：1.28kg-m/5,000rpm<br>傳動：五前速鏈傳動濕式多片<br>售價：$23,800<br>查詢：27622777（燦基電單車）</p></body></html>