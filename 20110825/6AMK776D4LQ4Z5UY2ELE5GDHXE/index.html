<html><header><meta charset="utf-8"><title>公司違諾未交罰款貼街招員工被通緝</title></header><body><h1>公司違諾未交罰款<br>貼街招員工被通緝</h1><p>下屬應老闆要求貼街招宣傳業務，其間遭食環署票控，公司答應代交罰款但並未履行承諾，員工慘變通緝犯！</p><p>蔡先生09年任職銅鑼灣眼鏡店A&amp;MOpticalCo.員工，售賣眼鏡，11月老闆要求他到附近貼街招，中途被食環署職員發現，向他發出告票，「我返到公司交咗張告票畀老闆，佢話我係因工被票控，可以代我交罰款；點知公司最後冇交到！」蔡先生數月後離職，至今年6月收到警署來電指他欠交罰款，已成為通緝犯！「我查番法庭紀錄先知封罰款信寄錯地址。事後幾個月我都冇見過有罰款信寄去公司，所以一直以為公司幫我交咗。」</p><p>否認命員工貼街招</p><p>銅鑼灣A&amp;MOpticalCo.已結業，現於觀塘開店。老闆王先生向本報承認蔡為舊公司員工，卻否認曾指示他張貼街招。蔡為此憤憤不平，「明明係公司叫我去貼，俾食環捉到又話幫我交罰款，唔交又唔出聲，搞到我變做通緝犯都唔知，無端端俾政府罰成3,300蚊！」<br>梁永鏗律師表示，若遭票控屬個人責任，應於限期前繳交罰款，否則法庭會傳召欠款者上庭應訊，不如期出庭會通緝該欠款者，「最常見係俾警察截查或者出入境時揭發係通緝犯。就算僱主答應會幫你交罰款，都應該係僱員交咗之後將收據交畀僱主攞番錢。」</p><p>勞資不平等僱員吃虧</p><p>職工盟組織幹事胡穗珊表示，雖然繳交罰款屬個人責任，但勞資關係不平等，令打工仔經常承擔不少風險，「貼街招係違法，但打工仔為保住飯碗，都可能冒險去做。」胡舉外賣車手為例，有些食肆以外賣半小時送貨作招徠，外賣車手被迫開快車，招至罰款、扣分收場。胡提醒打工仔主動與僱主協商，取消不合理要求，若遇上高風險工作時應三思而後行。<br>檔案編號︰0730035<br><br>社會服務<br>◆報料熱線︰29290000<br>◆社會服務熱線︰29908288<br>◆蘋果日報慈善基金︰29908688<br>◆電郵︰mailto:sservice@appledaily.com<br>◆傳真︰37112468<br>◆網上捐款︰ http://charity.appledaily.com.hk/donate <br>◆各類表格︰ http://charity.appledaily.com.hk/forms <br>匿名投訴恕不處理。一經投訴，本報保留刊登權利。</p></body></html>