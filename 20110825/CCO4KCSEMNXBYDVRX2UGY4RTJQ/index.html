<html><header><meta charset="utf-8"><title>率先發佈　2012年Porsche911　精靈之作</title></header><body><h1>率先發佈　2012年Porsche911　精靈之作</h1><p>一個炎夏的中午，無聊地翻查Porsche香港官方網頁，發現Porsche單是911車系，已經開枝散葉出多達23種不同車款，由入門版911Carrera到911CarreraGTS，甚至更高性能的911Turbo及911GT2RS等，將SportCar迷一網打盡，難怪911大轉款，被波子信徒視為大件事，當收到官方首次公開新世代911的相片，眼睛即時Sharp醒了，第一時間向大家報告！<br><br>記者：趙慧敏</p><p>頭燈霧燈更閃令</p><p>Porsche為911進行變身工程已經有一段時間，係時候為信徒送上變身成果，雖然有可靠消息話改款後的911在下月德國法蘭克福車展中亮相，不過對911望穿秋水的車迷，當然想第一時間睇它的新形象，而我哋又點會唔滿足車迷慾望呢！第一時間得到官方照片，當然立即發佈。<br>花足眼力睇真新一代Porsche911，完全感覺到車廠刻意保留傳統風格嘅原則，所以外形唔算大刀闊斧咁改動，不過視覺上就因為增長軸距，低重心設計，令外形更討好，相信任何波子迷第一眼看，已發現它加長後嘅效果。其實新一代911較上一代車長增長了56mm，令車長達4.49m；後半部的PatPat位，亦加闊了60mm，擁有躉王的剛強氣勢之餘，亦以輕量化為目標，採用鋁鋼混合物料下，成功令車身重量減磅45kg。<br>男人望車與望女人一樣，先看體形才到望個樣，既然體形都作出微妙變化，個樣總係要加多少新鮮感！新一代911經重新設計的鬼面罩外、氣壩及霧燈位置都作出微調。在911身上，你絕對會發現車廠今次花了唔少心思在個靈魂之窗上，雖然保持圓碌碌的頭燈，不過車身前後兩組經重新設計的修長LED燈才引人入勝，橫向猶如冷光一般冷酷，開着它，吸引力足以令人一看再看。</p><p>油耗大改善</p><p>雖然911各車款中都會配搭不同動力裝置，不過保時捷在顧及性能之餘，亦誓要走向環保，在耗油量上較上一代大為改善，不過絕對唔會為遷就環保而放棄駕駛者在速度上的應有享受。<br>入門版911Carrera配上一副3.4公升6缸水平對卧引擎，最大可輸出350匹馬力，不過在七速PDK波箱幫助下，耗油量每百公里只是8.2L，而每百公里二氧化碳排放只是194g，係保時捷各款跑車中，首款每百公里排放低於200g大關的跑車。配上SportPlus系統後，0-100km/h更可於4.4秒內完成；至於911CarreraS就換上一副3.8公升缸內直噴引擎，在SportChronoPackage協助下，0-100km/h更可快至4.1秒內完成。</p><p>911Carrera</p><p>引擎：3.4公升6缸水平對向引擎<br>馬力：350hp<br>傳動：PDK七速雙離合器半自動波箱<br>售價：待定　<br>查詢：29262911（PorscheCentreHK）</p></body></html>