<html><header><meta charset="utf-8"><title>中環在線：基金經理拳賽有睇頭 - 李華華</title></header><body><h1>中環在線：基金經理拳賽有睇頭 - 李華華</h1><p>上星期四，有幾名對冲基金經理大打出手，當中有男有女，不過，唔係因為基金表現，而係路透社贊助嘅對冲基金拳賽夜（HedgeFundFightNite）。今年已經第五年，吸引到華華嘅地方係首次有女基金經理落場。</p><p>男選手打到流鼻血</p><p>做基金經理平時喺股壇拳拳到肉，稍有不慎，就會輸爆廠。當晚亦好戲連場，其中一場由OptionsGroup嘅OliRead對野村嘅JackYouldon，全場拳來拳往，去到第二round野村嘅選手已被打爆缸，流住鼻血咁打埋第三Round。
</p><p>亞裔女拳手夠兇狠</p><p>當然相比起嚟，女子組賽事明顯更有睇頭，亞裔嘅羅兵咸永道選手TriciaYap對住Baker&amp;McKenzie嘅澳洲選手RachelJacqueline，雖然前者睇落體形較細，但打落一啲都唔輸蝕，拳拳窩面，最後計點數贏埋，證明亞裔女拳手可以好兇狠。<br>喺女子組比賽時，由一位model身形嘅猛男做RingBoy舉過場牌，到第二Round佢除淨條底褲，令到全場白人女性血脈沸騰，大聲尖叫，可以話係全晚高潮。<br>不過，今年唔少基金表現差強人意，好多基金經理輸少當贏，對於散戶嚟講，可能想搞場基金經理vs基金蟹民拳擊友誼賽多啲喎！<br><br>李華華<br>mailto:LiWaWa@AppleDaily.com</p></body></html>