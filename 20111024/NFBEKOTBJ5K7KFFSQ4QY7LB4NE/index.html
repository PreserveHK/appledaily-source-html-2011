<html><header><meta charset="utf-8"><title>谷心臟車身輕　低飛R小子</title></header><body><h1>谷心臟車身輕　低飛R小子</h1><p>「有麝自然香」呢句話好適合套用在車界，好多高質素的車唔需要鋪天蓋地宣傳，總是吸引到識貨之人，當中一員絕對是福士SciroccoR，無得畀傳媒試車，Showroon連影都唔見，定單水蛇春咁長！最近有車主正式收車，第一時間親身試玩，而車主更將它爆上315匹，加上身輕及低重心，輕易成低飛一族。<br><br>記者：趙慧敏<br>攝影：楊錦文<br>Model：EagleLo<br>車輛提供：TWAutosportLimited（21420005）</p><p>增50匹直線加速更勁</p><p>呢架雖然算不上激改版，不過負責呢架車的改裝工程專家Tony話齋，就正因為佢本身質素已經好唔錯，只要加多少少補品，已經到另一層次。作為改車死硬派，增加馬力係指定動作，今次Tony就幫車主座駕的馬力由原來265匹，增加50匹至315匹，同一時間亦為佢增加制動效能，首先換了套VWR前六活塞煞車鉗連352mm碟盤，懸掛亦要作適量調節，KWV3系列絞牙避震機連彈簧組合，明顯提升吸震效果，亦有效降低重心，加上19吋合金輪圈相助下，直線加速感覺湃澎外，在攻彎時表現更貼實凌厲。<br>由於外形上SciroccoR同普通版相差無幾，只可以於車身不太當眼位置搵到R字蹤迹，雖然車主唔要外形上改得誇張，不過就於細眉細眼花心思，例如車尾一組雙出式排氣喉就換個碳纖喉套，實際作用唔多大，只係勝在夠型。</p><p>較GolfR更飛得</p><p>事實上就算車主唔願花心思左改右改，SciroccoR都係一架玩味行先的跑車，佢輕巧車身只有1,364kg，不過既然同出一系，很多人喜歡將SciroccoR與GolfR比較，雖然兩者同樣採用2公升Turbo引擎，不過因為SciroccoR較GolfR車重輕102kg，配合XDS電子差速系統、六速DSG雙離合器半自動波，揸起來感覺更爽快，而且由慢駛至加速的推背感，來得更加快及明顯。不過要聲勢浩大似乎無佢份，事關它的排氣聲似乎顯得更低調。</p><p>SciroccoR原來規格</p><p>引擎：1,984c.c.直四Turbo<br>馬力：265ps/6,000rpm<br>扭力：35.6kg-m/2,500至5,000rpm<br>傳動：六速DSG雙離合器半自動波前驅</p></body></html>