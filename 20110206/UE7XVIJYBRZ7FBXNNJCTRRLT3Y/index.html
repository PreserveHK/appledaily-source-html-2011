<html><header><meta charset="utf-8"><title>周日名牌奇華舵手黃錫祥：錢唔使　生意唔嚟</title></header><body><h1>周日名牌<br>奇華舵手黃錫祥：錢唔使　生意唔嚟</h1><p>奇華餅家──香港人熟悉的名字，1938年只是座落於油麻地上海街的一家傳統中式餅舖。面對同業在時代巨輪下一家一家被淘汰，從事金融業的第二代黃錫祥接手改革，大灑金錢，更換包裝、聘代言人、大賣廣告，結果將「老餅品牌」，提升至「香港名牌」。奇華董事總經理黃錫祥說：「有心就有得做！」<br>記者：陳皓怡　攝影：梁鑑章</p><p>提起奇華，很多人會即時想到藝人曾志偉，反而知道創辦人姓黃的人不多，甚至有市民以為，曾志偉是奇華的股東之一，「當初搵曾志偉做代言人，係因為志偉形象鍾意食好嘢，同奇華品牌形象夾。不過，佢就冇喺奇華有任何股份。」<br>不要以為深懂宣傳推廣伎倆的黃錫祥來自廣告界，他來自「缸」湖。黃錫祥中學畢業後不久已自組公司，在金融業打滾20年，「財經行業唔係一個happybusiness，日日有人輸亦有人贏，今日阿甲笑、阿乙喊，聽日見到阿乙笑、阿甲喊。」<br>經過87年一場股災，他將公司股份賣給拍檔，準備退休，但一次與父親黃業榮食飯，談到傳統餅舖能否做下去？「我話如果有心繼承，係有得做，係應該賣得，只不過係欠啲嘢。」就是這一句話，黃錫祥開展第二份事業，「奇華好運囉，又或者我好運囉。」</p><p>太子爺送禮寧揀半島</p><p>六、七十年代，香港過百家中式餅舖關了逾九十間，黃錫祥形容奇華是「死剩種」。當時西式餅店幾乎壟斷糕點市場，究其原因，是由於中式餅店抹不掉的「老餅」感覺。即使是奇華太子爺，但黃錫祥送禮亦不會選擇奇華，「嗰時半島啲朱古力日本仔好嚮往，買半島朱古力，即係代表好尊敬佢。」除了是投其所好，更大原因是「失禮」，「奇華係『正』，但拎出嚟失禮人，個包裝唔名貴，你叫個阿太拎去行Landmark都覺得好冇面，老實講，你嗰時叫我拎，我都覺得幾老土。」<br>知道病因，自能對症下藥。除了產品包裝要改，店舖裝修亦要改，「嗰陣餅舖做嘢好是但，裝修佬就係餅舖嘅designer，間舖可以有幾靚？印刷商就係我哋嘅graphicdesigner，靚得去邊度？」為了一洗「老餅」風，黃錫祥與當時設計師孫小華合作，「由logo、trademark開始改，就連letterhead、信封所有嘅嘢都要改，改到現代化。」無論包裝、廣告、電視劇集贊助，黃錫祥從不吝嗇，「錢唔使生意唔嚟。」</p><p>「包裝只可呃個客一次」</p><p>慣於金融戰場埋身肉搏，黃錫祥深明「虛有其表」，難打持久戰，品質同樣重要，「包裝只可以呃到個客一次，我爸爸唔識包裝，但係識品質。」重外表、有內涵，奇華成功轉型，將本地小食打造成遊客必買手信之一，「最大滿足感係人哋讚我啲嘢，好似我入醫院，啲姑娘知道我係奇華，同我講奇華乜乜乜好食，你哋啲包裝好靚，嗰日我買乜嘢買唔到……止痛藥都唔使食。」<br>今天會唔會拿奇華送禮？「自從（奇華）改咗之後，我都冇買半島o架喇！」黃錫祥自豪地說。</p><p>奇華餅家發展史</p><p>1938年<br>創辦人黃業榮於油麻地開設小型糖果雜貨店，加入傳統中式嫁喜禮餅、月餅及麪包<br><br>1944年<br>於旺角上海街478號開設第一間分店<br><br>1982-1985年<br>開拓海外市場，於台灣及美國發展分銷網絡<br><br>1988年<br>於長沙灣自設製造工場，引入現代化機器提升生產質素及效率<br><br>1994年<br>第二代黃錫祥接手奇華並銳意改革，重新設計商標及全線產品包裝，革新門市裝潢及員工制服<br><br>2004年<br>邀請本地著名畫家阿虫(嚴以敬)為奇華禮品包裝畫上手繪設計<br><br>2005年<br>於深圳開設國內首間分店<br><br>2009年<br>新廠房興建計劃於香港大埔工業邨正式動工</p><p>嫦娥變皇帝　驚老父唔批</p><p>奇華是由黃錫祥父親黃業榮於1938年創辦，在兒子眼中，黃業榮是商業奇才。打仗時人心惶惶，爸爸逆市擴充。70年代流行供月餅會，有一次雞蛋商遲了送貨，阻礙了奇華的月餅供應，「好多人走嚟排隊，好似銀行擠提咁，啲人驚冇餅拎。爸爸向每位客人派利是，畀佢哋飲茶，疏導人龍避免製造恐慌。」</p><p>不滿雞皮紙包蛋卷</p><p>黃業榮13歲打工，18歲當老闆，養活一家。黃錫祥坦言父親對其影響最大，「諗番起當年佢講啲嘢九成都啱。」奇華月餅「主角」由嫦娥變成皇帝，黃錫祥不怕市場接受不了，卻怕是老父不接受，豈料父親只淡淡一句，「你丟咗我個靚女，換咗個伯爺公。」<br>黃錫祥以為改革過關，冷不防以紙盒包裝的蛋卷，父親反而不滿意，「喺佢個年代，雞皮紙係最cheap嘅紙，佢話『你拎張雞皮紙包住個盒，送俾人都唔要。』」不過老人家非常開明，「過幾個禮拜，佢聽到朋友讚，就叫我搵夥計送幾箱雞蛋卷返去派，咁即係佢accept喇！」</p><p>兄弟不和　祖業必敗</p><p>黃錫祥90年代在哥哥手上接過接力棒，「哥哥將奇華改變好多，以前阿叔拎啲乜畀你，你都要買，哥哥改做自助式，女員工開始有制服，嗰時我哋係香港首批用機器做蛋卷。」黃錫祥指，當年面對西餅店衝擊，哥哥努力改革，「如果冇哥哥管理，可能奇華早已冚埋咗，去唔到我手上。」<br>直至哥哥退休，黃錫祥與三弟接棒，沒有近年炒得熱烘烘的家族爭拗，「從來未試過拗撬，一間公司、一個祖業，一定要和氣，我哋都知道，如果我哋兩個打交實死。」</p><p>拍照錄音　改善經營</p><p>傳統生意得以延續並發揚光大，源自兄弟同心，還有事事上心，「我部手電有兩個功能，一係影相，影落嚟睇吓人哋點做。第二樣就係錄音，喺車諗到啲乜，錄低佢返到嚟開會睇吓有乜要改。」由父親到哥哥，再由哥哥到自己，奇華世代相傳，問到他會否「再次」退休，交棒第三代？「我唔會退休，冇可能自己生咗個仔出嚟唔睇住佢？不過會畀啲機會後生仔去makedecisions。」</p></body></html>