<html><header><meta charset="utf-8"><title>英倫貴族VS狂野　黑不容緩</title></header><body><h1>英倫貴族VS狂野　黑不容緩</h1><p>英國最出名除咗碧咸同戇豆，車壇專出貴族名車，亦屬數一數二。FormulaWon最新壓場嘅賓利同馬田，均屬一等一罕見百萬名驅，今日正面對碰，黑煞外形互相鬥惡，仲要鬥豪鬥改裝，就算未落場較技，靜態一樣鬥出黑火花。<br><br>記者：徐影龍<br>攝影：王文忠<br>Model：Jeana@GMEModels</p><p>007座駕名牌改裝</p><p>灣仔壹號車場出晒名擺滿「富貴」車款，經常出現筍價超跑靚盤，其中FormulaWon剛巧同場放售兩款二手超跑，一部V8Vantage，一部就係GTSpeed，立立令黑魂造型，充滿神秘美感，兩部拍埋一齊已叫人目瞪口呆，差啲以為自己入錯蝙蝠俠屋企。<br>先睇架V8Vantage，漆黑得有質感之餘，全車都好精緻貴氣，而且裝配超過20萬名牌Parts，包括21吋Hamann合金軨、Mansory包圍同尾翼等，加上行車里數僅為6,500km，唔怪得仲咁新淨靚仔。<br>難得老細大方俾我任試，早排已喺曼徹斯特試過賓利，二話不說跳上另一架AstonMartin度，出街兜番個圈再落銅鑼灣避風塘影相。路程短又塞車，老實講，適應唔到個6速波箱，慢車揸得好唔順。同行Sales睇唔過眼，話呢款Martin要踩高轉，返歸時示範4千轉轟爆停車場，連掟彎都有推背感，果然不同凡響。</p><p>AstonMartinV8Vantage</p><p>08年製造、4,700cc、420匹、行駛約6,700公里、1手車、原廠保養<br>新車價：約230萬<br>二手價：178萬</p><p>霸氣外形狂野規格</p><p>AstonMartin屬低矮超跑，尾驅Drift起上嚟夠晒靈活，似足《風雲》嘅聶風，而另一架黑魂戰車賓利ContinentalGTSpeed，身形明顯大一個碼，霸氣橫溢，成個步驚雲咁。全黑車身散發懾人威嚴，連鬼面罩同輪圈都噴埋啞黑色，仲唔係雲師兄把絕世好劍？咪睇賓利車款偏向巨大，主觀地認為佢屬老細車多過戰車，經英國實試Mulsanne、SuperSport一役後，深信大咪車款一樣可以激劈！<br>睇數字，GTSpeed比GT多48匹，由電腦、波箱到引擎，均有大量改良，TurboBar數亦有所增強，故0-100km/h快成半秒，達到4.5秒。四座位豪華跑車唔止坐得舒服，其實一樣可以玩狂野。車櫳原裝配備已好齊，由免匙、懸掛升降、電尾門、GPS同頂級音響等，統統落齊，更勝一籌係換上鑽石形格仔皮Seat，造價超過8萬，加上08年車只行咗15,000km，屬低咪級別，二手叫價更平成112萬，相當吸引。</p><p>BentleyContinentalGTSpeed</p><p>08年製造、6,000cc、600匹、行駛約15,000公里、1手車、原廠保養<br>新車價：約380萬<br>二手價：268萬</p><p>查詢：FormulaWon（31102718）</p></body></html>