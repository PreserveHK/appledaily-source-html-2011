<html><header><meta charset="utf-8"><title>蘋機會：iPhone煙囱鏡頭　360°環迴拍片</title></header><body><h1>蘋機會：iPhone煙囱鏡頭　360°環迴拍片</h1><p>iPhone影相App有好多，炮製全景相嘅亦唔少，但想玩埋360oPanarama拍片，就要有相關鏡頭先做到！GoPanomicro環景鏡頭就係其中之一，企定定就可影晒前後左右四周嘅景物，特別適合年尾派對或者旅遊大棚人齊齊玩。<br><br>文：小米高<br>攝影：劉永發<br>Model：Boo@PureModels</p><p>盡錄全景聲畫</p><p>GoPanoMicro360°環迴攝錄鏡頭適用於iPhone4及4S，強項係攝錄360°有聲全景影片。使用方法非常簡單，只要把鏡頭安裝到專用的iPhone外殼上，咪睇佢其貌不揚，賣相同普通保護外殼無分別，其實只要套上貌似「煙囱」嘅鏡頭，裝埋個專用免費App《GoPano》，即可發揮環迴攝錄功能！鏡頭雖然大嚿，但實情得56g，Model妹妹拎住佢同iPhone4S玩咗成朝都無嗌攰。攝錄時，可以再透過iPhone觸控螢幕，選擇錄影角度，作上下15度微調；撥動手機畫面則可360°全景檢視，亦能隨着iPhone水平位置變換，睇到相對應位置嘅人同事，整體操作極之流暢，抵讚!</p><p>專用分享平台</p><p>影完靚片，當然要即刻嗱嗱臨同人分享。利用《GoPano》App，可即時上載影片至GoPano.com網站，畀親朋好友上網欣賞，畀Comment。至於要將影片share到facebook或twitter的話，個App就無能為力喇，用家需去GoPano.com網站登入，先可將影片分享到其他社交網絡。試玩後，雖然覺得這個GoPanoMicro360°環迴攝錄鏡頭，拍片設定有限，無Zoomin/Out變焦，又影唔到全景相，但就勝在易用兼夠潮，去Party或者旅行拎佢出嚟晒下，包你成為風頭躉！總括而言，算係一件合格嘅數碼玩具。</p><p>好玩易用三Steps</p><p>1.安裝<br>軟件：安裝專用App《GoPano》<br>硬件：將全景鏡頭套於專用機殼上</p><p>2.拍片攝錄時就算企定定，都可以全方位拍攝，影到前後左右360o全景。</p><p>3.影片可上傳到GoPano.com網站，或者將影片分享到facebook或twitter；而利用手機App更可睇到全球其他用家Share出來的影片。</p><p>全景相App免費推介</p><p>GoPanoMicro弱點係影唔到全景相，好在iPhone有好多全景相Apps。推介《Photosynth》，因為佢免費之餘，仲用埋Microsoft的3D技術，質素有一定保證。</p><p>Profile</p><p>尺寸：47mm（直徑）/82mmm（高度）<br>重量：28g（鏡頭）及28g（外套）<br>兼容：iPhone4、iPhone4S（iOS4.2或更高版本）<br>視頻：<br>iPhone4:1280×304，每秒30幀<br>iPhone4S:1920×456，每秒30幀<br>售價：$998<br>查詢：Delicatesse（23460831）</p></body></html>