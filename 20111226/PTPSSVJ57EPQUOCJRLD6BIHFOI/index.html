<html><header><meta charset="utf-8"><title>馬場講政治 - 左丁山</title></header><body><h1>馬場講政治 - 左丁山</h1><p>美聯集團贊助盃賽，上星期六招待大批賓客到賽馬會廂房，裏面人頭湧湧，仲多過國泰港龍在國際大賽日請客，一位在場人士話，出席者有不少內地買樓豪客，反而地產商代理就比較少數。無他者，地產代理最緊要手上有客，大客要小心照料，地產商有新樓樓盤開就自然會搵代理，大家唔駛咁多應酬嘅，香港有兩大代理集團之嘛！<br>一位測量師係戴德梁行嘅行家，做同類型生意，佢又係選委噃，佢話一定會提名CY，希望CY能夠入閘，提名係記名嘅，係人都知，而選委投票選特首就係秘密不記名嘅，冇人知。問選委提名CY之後，佢是否投CY一票做特首，哈，佢話有大把時間再諗喎，比較吓政綱先啦，測量師要靠地產佬俾生意養大嘅啫。<br>左丁山在沙圈外就見到另一位測量師，不過係做QS嘅（QuantitySurveyor），與物業測量師唔同，佢就話：「我地啲QS行家同CY唔熟，平時冇偈傾，好彩啫。」佢唔係選委。後來又碰到一位證券界選委，問佢提名及選邊一位，佢死都唔肯表態，一味話要睇兩人嘅政綱，講講吓，佢都承認此乃托詞，所謂政綱，就係睇吓邊一位會益證券界多一啲！睇落呢個界別嘅選票會幾open，詹培忠就係大大挺唐派，佢會努力為唐唐箍票，但能否全取18票？未必一定。</p><p>最後行返廂房坐低食甜品，有退休警司經過，警司五十五歲退休，佢退休後幾年似乎愈嚟愈精神，頭髮仲好似多咗噃，唔通退休後冇晒工作壓力，頭髮會自動生番出嚟？退休警司又係唔講馬，要講政治，一開聲就話：「上世紀五六十年代做警察住在荷李活道宿舍，直情係鐵飯碗，好好嘅嘞，生活無憂，點算係基層？直情係中產啦，我阿爸在九龍倉做咕哩，五十五歲退休，屋企生活靠阿媽做工廠工人支撐，我地住老虎岩木屋區，後來搬上徙置區，我先至算係真正基層！獅子山下故事多得很，我地有好多人在兒童時代辛苦過梁先生多多聲，你有冇捱過吖？」唉吔，點會冇呀，你估生出嚟就係馬主咩。呢日講嘢太多，不能專注，加上連場爆冷，卒之輸到眼光光，在馬場講政治邊度有運行吖！</p></body></html>