<html><header><meta charset="utf-8"><title>激慳鐵三角　保油抗稅</title></header><body><h1>激慳鐵三角　保油抗稅</h1><p>首次登記稅高企下，環保車優勢不言而喻，日產最新Serena以激筍價熱辣到港，全靠環保鐵三角組成嘅PureDrive系統帶動下，令車價足足比原來慳成3萬幾蚊稅，在加稅陰影下，終見到振奮的曙光！<br><br>記者：徐影龍<br>攝影：伍慶泉<br>Model：Betrys@GMEModels</p><p>鐵三角組成PureDrive</p><p>日產最新Serena大玩一種名為「PureDrive」環保Concept，當中包括三項重要嘅配搭組成鐵三角陣容。由日產大力催谷嘅CVT無段波箱，再加引擎缸內嘅直噴技術，呢兩項已屬慳油低排嘅保證，今次「兩膽拖多隻腳」，加入歐系大熱嘅Stop&amp;Go停車熄匙功能（日產名為IdlingStopSystem），進一步榨盡所有慳到油嘅地方。今時今日首次登記稅咁貴，我嘅着眼點係會否因環保而損失汽車性能？故第一時間跳上車，實試一下呢個PureDrive有乜咁巴閉。</p><p>踩Brake兩秒自動熄偈</p><p>喺將軍澳遊走幾個圈，試齊大直路、上斜、燈位同慢車表現，即使車廂頗寧靜，須細心留意才發現踩Brake約2秒後，引擎便自動關閉，一轉綠燈再畀油，短於0.3秒即時可行車，而且全無冷震現象，同車乘客肯定Feel唔到。較有驚喜嘅係未因注重慳油，而令起步同加速變成軟腳蟹，X-CVT波箱亦算迅速配合，咁大架車有咁嘅表現，已屬中上水準之作。</p><p>車廂比舊款更闊落</p><p>節能上令人滿意，再細心品嚐Serena出名嘅「流動行宮」設計。外觀上，車頭跟舊款一樣，偏向方角線條，立體層次感亦更勝一籌。最靚係大範圍電鍍飾邊，另配以磨砂銀鬼面罩同霧燈燈框，閃亮同啞色間配襯得相當不俗。走入駕駛艙，設計風格保留濃厚Serena味道，但中控台面板換上仿鋼琴面物料，觀感上更為高級豪華。最搶眼係眼鏡形錶板，以藍、綠色提示你當前揸得夠唔夠慳油，環保唔係得把口，改變下駕駛習慣仲嚟得實際。</p><p>放低前排背　營造完美梳化</p><p>Serena主打7/8人MPV，新車較舊款更闊落豪華，天窗由二變一，令透光面積更大。中後排百變座椅仍是主打，幾十種組合方便你靈活裝載大型物件。要讚嘅係前排都配合到，放低椅背後，跟中排銜接成完美梳化，兩口子挨低曬月光數星星，咁就夠晒盞鬼啦！</p><p>NissanSerenaHighwayStar</p><p>引擎：1,997cc直四<br>馬力：147PS/5,600rpm<br>扭力：21.4kgm/4,400rpm<br>傳動：X-CVT智能無段波箱<br>售價：$293,719（環保價）<br>查詢：28035333（合誠汽車）
</p></body></html>