<html><header><meta charset="utf-8"><title>馮仁昭四圍超：Laughing哥帶挈　宗澤床戰子珊：好狂野 - 馮仁昭</title></header><body><h1>馮仁昭四圍超：<br>Laughing哥帶挈　宗澤床戰子珊：好狂野 - 馮仁昭</h1><p>謝天華之前參演嘅警匪劇做紅咗Laughing哥，由警察至卧底都做得出色，不但令佢有機會憑角色闖到大銀幕，今次無綫再為佢度身開劇《潛行狙擊》，繼續延續Laughing哥嘅角色，仲搵番銀幕情侶陳法拉合作，至於蠱惑仔方面就交畀黃宗澤去博一博。</p><p>法拉為天華剪短髮</p><p>噚日一班《潛》劇演員喺將軍澳電視廣播城試造型，個個開口埋口都多謝Laughing哥，話令到大家都有工開喎，連前輩都唔例外，搞到謝天華真係好似大哥大一樣。天華今次做番一個有身份嘅差人，不過之後生死未卜，黃宗澤就係跛腳龍頭大佬，同Laughing哥有好多對手戲，關係又好微妙，聽落有啲似電影《無間道》嘅橋段。不過謝天華就話唔係咁簡單，除咗男人戲之外，黃宗澤同徐子珊仲會有好多床戲，宗澤仲話：「我哋之前都合作過，冇當佢係女仔，大家夾定到時會狂野啲。」狂野還狂野，都要小心胡杏兒會呷醋噃。<br>陳法拉噚日係咁多謝Laughing哥，佢話：「之前劇集我完全冇份，只係電影演過，今次同天華飾演上司下屬嘅關係，要好能幹嚴肅，之後會剪短頭髮，係入行以嚟第一次做警察同第一次剪短髮。」
</p><p>另外，謝天華同張智霖主演《魚躍在花見》上星期五連播兩集結局，平均收視有217萬（34點）觀眾，最高尾段兩節有成236萬（37點）人次捧場，喺無綫官網點擊率超過180萬，天華噚日試造型時好開心，仲話：「今次張智霖冇得走，有大食大，佢演唱會又賣個滿堂紅，兩場都賺過千萬啦。」
</p></body></html>