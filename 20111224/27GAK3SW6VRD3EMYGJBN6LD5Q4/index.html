<html><header><meta charset="utf-8"><title>蘋機會：AGS開鑼首賣PSVita　人機撐爆</title></header><body><h1>蘋機會：AGS開鑼首賣PSVita　人機撐爆</h1><p>天氣回凉，但踩落灣仔會展AGS（亞洲遊戲展），氣氛卻異常高漲！全因整個會場瀰漫住一股「撐爆」氣氛，唔係因為超豐滿版「不知火舞」現身，又或Sony砌出一幅PSVita嘅氣勢Wall，而係PSVita行貨在港首賣！<br><br>記者：陳國輝、許福合<br>攝影：黃子偉</p><p>過百人排隊搶機</p><p>每部機微賺$200</p><p>行貨未發售前，其實較早抵港嘅水貨已熱爆Game場，炒價更比原來貴多$1,400！但如果你諗住行貨仲有得炒，可能要失望而回。據Game舖店長鐵人話，行機貨源充裕，每間舖可分到幾百部，即係話機價難以炒起；而回收價方面就比正價多出$200，以AGS現場每人僅限買一部計算，幾乎無肉食！至於PSV水貨，網站price.com.hk昨日已降價至3G版$2,779，跟行貨淨機價無分別，Game場直頭話早就清晒貨。</p><p>PSVita發售詳情</p><p>SCE在AGS期間每天都有預備一定數量供機迷選購，所以想買到機就記得早到排隊喇！</p><p>設《街霸×鐵拳》擂台</p><p>想率先玩新作，場內除咗有PSVita，仲有幾隻明年先推出嘅PS3遊戲！而最矚目肯定係3月6日先正式面世嘅《街霸×鐵拳》，現場設有巨型電視，更邀請咗台灣以及日本嘅高手跟參加者比試，自問玩《街霸》由細打到大，而且信心爆晒棚，不妨搵佢哋挑機！至於RPG遊戲，仲有Capcom大作《ResidentEvil:OperationRacconCity》，今集主攻Online齊齊打，而你控制嘅主角仲有機會變成喪屍，咁有新意，入到會場梗要試埋啦！</p><p>排隊玩家有Say<br>湯生香港</p><p>打算買Wi-Fi版本，除咗用佢打機，仲貪佢硬件夠勁，睇戲聽歌都掂。</p><p>符生深圳</p><p>前晚已經開始排隊，會選擇購買3G版，方便Online同朋友上網對戰。</p><p>黃生廣州</p><p>昨日十一點就來排隊，打算買3G同梱版，貪佢可以當平板咁用。</p><p>李小姐江門</p><p>昨日下午四點開始排隊，諗住買Wi-Fi版自用，首隻Game選購《無雙》。</p><p>AGS展覽日期及時間：</p><p>12月23日至25日上午10時至晚上8時<br>12月26日上午10時至下午5時<br>地點：香港會議展覽中心5號展館F及G廳<br>門票：$28</p></body></html>