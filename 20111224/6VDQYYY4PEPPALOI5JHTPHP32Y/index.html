<html><header><meta charset="utf-8"><title>父或可捐肝風風生命現曙光</title></header><body><h1>父或可捐肝<br>風風生命現曙光</h1><p>【本報訊】正與死神爭取一分一秒的風風，病情或有一絲生機，而平日冰冷的病房昨天亦有點不同──熱心市民的慰問，甚至無私的捐獻，點滴在虞氏夫婦心頭，天真的風風也似乎感受得到，整天呀呀叫着，半年來僅見的快樂氣氛充滿病房中。對於市民捐肝好意，虞先生坦言，除屍肝外，「現階段唔想大家為風風冒險，犧牲係我嘅責任」。<br>「好感激，好感動，多謝大家關心！」市民得悉風風境況後紛紛伸出援手，當中有慰問、有捐獻、更有願為風風捐出寶貴肝臟，虞先生有點激動，但因活肝捐贈有風險，對熱心捐肝者他只能言謝，暫不能接受。<br>雖然驗身報告未盡出，但初步顯示他的血型與兒子脗合，只待確定其肝臟健康適合移植，風風便有一絲生機。瑪麗醫院亦全面配合，若一切順利，虞先生及風風可於五日後進行手術：「我見咗心理醫生，知道有咩風險，但我唔會去諗，只要風風無事就得。」<br>虞先生已回家休息，迎接即將來臨的大手術，更祈求死神放聖誕假，這五天別找上風風的病房：「佢家個肚每日係咁脹，要醫生幫佢拮針放血水，佢先可以飲奶同便便。但第二日就即刻脹番，佢咁細個，點可以日日咁拮呀！」</p><p>感謝市民慷慨解囊</p><p>這幾天負起照顧風風重責的媽媽，明白丈夫捨身救兒的決心，她輕吻着愛兒的前額：「頂住呀細佬，再過幾日就好番㗎啦！」風風呀呀的應允。「風風出事之後我哋好低調，無同朋友講，但報道出街之後大家都好有心，趕過嚟探我哋，可能因為咁風風都開心活潑」。<br>除了捐肝，不少市民也慷慨解囊以幫助他們一家，兩夫婦無言感激：「出事以嚟使咗好多錢，保險拒賠一家又無收入，你話無財政壓力係呃你嘅，但我哋唔想好似攞個仔出嚟要錢咁，但筆錢確實幫到我哋，真係好多謝大家。」他們最希望市民除關心風風病情，也注視本港捐肝情況：「今次我接受《蘋果》訪問，固然想幫到風風，但最想係大家可以改變一下捐贈器官的觀念。我哋以前都好抗拒，但家有切膚之痛先明白，簽張卡真係可以救人一命㗎！」五日後，他兩父子能否進手術室，延續風風的生命，還是未知之數。虞太如今只能在風風耳邊柔聲打氣：「下年聖誕，我哋一家四口要齊齊整整去迪士尼慶祝，好唔好？細佬？」風風又呀呀應着。<br><br>蘋果日報慈善基金已替風風開設捐款專戶：<br>「風風」捐款編號：C3147<br>網上捐款： http://charity.appledaily.com.hk/donate </p></body></html>