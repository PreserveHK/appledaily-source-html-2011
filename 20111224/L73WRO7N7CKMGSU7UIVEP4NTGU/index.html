<html><header><meta charset="utf-8"><title>有話兒：琴姐自揭整容瘀事</title></header><body><h1>有話兒：琴姐自揭整容瘀事</h1><p>近年男女藝人都貪靚整容，於是五官變得人人倒模一樣。下月便80大壽的李香琴，無論容顏和身手，看來都較真實年齡年輕，尤其她的粉臉圓潤福氣，絕不像80歲老人。由於多年來盛傳她拉臉皮，琴姐日前接受本報專訪，驚爆美麗背後都做過手腳，直認廿年前曾貪靚往做手術割眼肚，傷口瘀血不散，靚女琴差點變熊貓琴。　撰文：比華利</p><p>年輕時演活奸妃的李香琴，近年已在公仔箱改邪歸正，3年前重返無綫，在重頭劇《溏心風暴之家好月圓》中扮演滿口金句的嫲嫲，角色精靈活潑，如為琴姐度身訂做。自此之後，琴姐走在路上，男女老嫩戲迷都喜愛暱稱她做嫲嫲，對於身邊多了乖孫，「大眾嫲嫲」樂得熱鬧。</p><p>大眾嫲嫲皮光肉滑</p><p>訪問當日，琴姐現身酒樓，鄰座撞正密密斟的香港電台電視部助理廣播處長張文新和環球高層黃劍濤，兩位後輩馬上過來跟琴姐打招呼，並恭喜她奪得無綫《萬千星輝頒獎典禮2011》的萬千光輝演藝人大獎，下月便80歲的琴姐當晚上台領獎時表現鬼馬，往日的奸妃終於有出頭天，奪下入行60多年的首個演戲的獎項，這個遲來的獎座對琴姐來說絕對錦上添花。<br>縱橫娛圈半個世紀以上的琴姐，從不恃老賣老，對台前幕後工作人員均態度友善，她也永不遲到早退，以及永不言休，決要做到老學到老。琴姐非常重視出鏡儀容，她每次都打扮一絲不苟。一直有傳琴姐皮膚滑淨的秘密是曾拉臉皮，她堅決否認：「呢啲消息傳咗好耐，我真係冇拉過，唔信可以揭開髮鬢畀你檢查吓。」琴姐手急眼快撥高頭髮，果然耳鬢，甚至頸尾的位置依然平滑，未見有強烈拉扯過的摺痕。</p><p>眼肚積血歷久不散</p><p>既然沒拉臉皮，那琴姐有打過現今女星流行可瘦臉的Botox嗎？琴姐又搖搖頭說：「我又從來未打過botox，因為呢樣嘢打開不得了，要經常keep住定期去打，一唔打就唔同樣，家好多人都依賴咗佢。」<br>換句話說，琴姐容顏不老之謎是天然沒添加，她忽然自爆整容秘密說：「咁又唔係，20年前我割過眼肚。」屈指一算，琴姐當年不正是花甲之年，她續說：「鬼叫自己嗰時貪靚咩，雖然我怕痛，但我都忍唔住去咗搵醫生做手術，醫生先喺我眼部打咗麻醉針，跟住就同我做手術，麻醉藥過咗好痛㗎。」<br>那次手術雖然順利，傷處埋口卻不散瘀，令琴姐非常後悔，她說：「結果眼肚積咗瘀血，我幾驚佢唔散，搞咗好耐先散咗，醫生話因為我年紀大，身體新陳代謝比較慢。」有過這慘痛經歷，無論現今整容手術和技巧多先進，琴姐見過鬼都怕黑。</p><p>性格樂觀延遲衰老</p><p>幸好琴姐性格樂觀，也得天獨厚，平日注意健康飲食，足以拖慢臉容衰老速度，她說：「我冇話固定用邊隻貴價護膚品，我嘅護膚品成日都源源不絕有朋友送，阿英（關菊英）幾乎係我最大供應商，佢成日都買畀我。」</p><p>養生全靠做早操</p><p>年近80歲的李香琴甚懂養生之道，她二八年華便踏上粵劇舞台，不停練功操曲，身體不但壯健，而且手腳也非常靈活。琴姐老而彌堅的秘密是多做運動，每早堅持起床做早操半小時，訪問當日，她應記者要求即場示範早操，琴姐身體的柔軟度強，拗腰踢腿統統如「食生菜」，令不少後生仔望塵莫及。</p><p>手部</p><p>1)把兩手由胸前向上慢慢提升打圈<br>2)兩手在胸前做出打交叉的動作，然後向外打開，並配合深呼吸。</p><p>腰部</p><p>1)手叉腰慢慢左右轉動，有助鬆筋骨。<br>2)雙手再提高至垂直，然後做出向前拜彎腰動作，雙手配合垂下觸及腳尖。</p><p>腿部</p><p>1)雙手叉腰，先提高左腳前後踢，然後再換右腳。</p></body></html>