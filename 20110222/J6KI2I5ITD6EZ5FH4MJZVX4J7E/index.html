<html><header><meta charset="utf-8"><title>FastFashion世代　搵衫易搵食難</title></header><body><h1>FastFashion世代　搵衫易搵食難</h1><p>作為80後的香港女子，求學時期的時裝世界，除了校服還有甚麼？經常逛是加老威或花園街小店，經常着的是佐記及堡記出品，經常混吉I.T連卡佛。但近年情形出現劇變，外國「速食時裝」品牌如H&amp;M、ZARA攻陷香港潮界，聞說今年GAP及Forever21更將着陸香港。<br><br>記者︰吳美美<br>攝影︰楊錦文<br>Model︰Reila@Starzpeople</p><p>抄襲？惠及平民？</p><p>源自美國的兩大速食時裝品牌GAP與Forever21預計將於今年下半年着陸，又多兩個外牌到港搶飯碗。本港時裝業餅仔越來越多人分，無論是街邊小店、外國大牌定本港高級連鎖店都要驚定先！速食時裝（又叫FastFashion）講明快、靚、正，抄款抄到無晒譜：過去所謂「抄款」，就是花園街檔boutique仔會「參考」《non-no》或《spring》等日本雜誌，跟圖出款；家陣外國速食品牌專業好多，如ZARA就有一團隊，每年走訪巴黎米蘭時裝展，一見有啱心水靈感到即時畫sample拎去工廠大量生產，10至12日就可以起貨，完全大「跟」特「跟」，你喺天橋上見到的心愛短裙，可能最平$99有交易。當然，抄襲之下亦有風險，就是大牌會告平牌侵權，早前就有AnnaSui及DianevonFurstenberg控告Forever21抄襲她們設計的碎花裙，但是設計呢種概念好主觀，又可以告得幾多次呢？無疑這亦留下一條伏線：我們這樣子追捧經常抄款的FastFashion，又是否尊重時裝？</p><p>貴牌出招抗敵</p><p>時裝大趨勢已經存在由Hi-Fashion走去FastFashion的情況，就算買開貴牌嗰批人都會走去買平嘢用來mix&amp;match。FastFashion的優點完全蓋過了「三衰」：衰用料、衰剪裁、衰易撞衫。最慘是，香港又經過金融風暴兼經歷港幣縮水，買貴牌惟有留畀自由行同胞們去負責。<br>高級時裝有何妙計抗敵？難道要學H&amp;M搵人crossover，出個LV×GUCCI手袋限時搶購？舉例一︰Burberry就以資訊科技抗敵，在去年的春夏女裝fashionshow舉行當日，同時宣佈retailtheatre，被邀賓客可在店內，即時透過螢光幕看show，再提供iPad即時預訂當下新裝，貨品將在七周內寄出，此舉起碼留住了愛快而又消費得起的潮人。舉例二：唔少貴牌密密推出名為「紅線」「橙線」等多條副線，務求將價錢拉近，變相減價留住客源。說到底，一個顧客鍾意AnnDem皮褸，總不會無端端走去件買款似的Forever21，因為品牌背後理念、質素、感情都對消費者有影響。</p><p>中價牌被迫轉型</p><p>唔好以為賣平貨無肉食，其實係可以賺到喊！例如誓要做FastFashion龍頭的GAP，2009年銷售額有103億美元（約802億港元），ZARA2008年銷售額有109.7億歐元（約1,168億港元），H&amp;M於2010年銷售額就錄得1,080億瑞典克朗（約1,314億港元），如此豐盛的紀錄，多得大家無論放工、放假、節日都嚟行一轉，下下掉低幾百元。<br>就係佢哋賺到喊，先可以頂得住香港貴租。你哋有否覺得平牌的開賣位置往往是名店林立的城中黃金地段？還一來就開個幾萬呎又幾層高的旗艦店，擺明車馬搶客，內裏由化妝品至大肚婆衫都有，盡量每個階層每種年齡的消費者搶得就搶！香港租金高昂，惟有外國大財團才能支撐，講真，曾幾何時風光過的Benetton、SISLEY、ESPRIT、佐丹奴、Bossini有些棄港北上，有些即使駐港也轉攻自由行。所以速食時裝不只分了大牌的餅，還有中型時裝的生存空間。</p><p>Celia（時裝店主/stylist）：「我覺得係唔係抄款好難講，始終時裝每季都有一個trend，有hititems，平牌肯定係跟大牌行，呢期hit邊款，通常周街都有，情況好正常，所以會話佢哋抄。而且貴牌始終有其好處，質料、剪裁、着上身完全唔同，平牌最多得個look。」</p><p>I.T集團傳訊經理Gloria：「我覺得貴牌同速食牌兩者之間唔會有太大影響。例如我哋旗下有不同類型牌子，即使本地設計如izzue、b+ab喺香港十幾年，始終有批loyalty的顧客。而且我哋提供有質素的服務、VIP優惠、靚裝修，呢啲係平牌做唔到嘅。」</p><p>不欲上鏡的MAPLE負責人：「數據上嚟講對我哋係無影響，2010年收入比2009年更好。始終國際品牌的針對性無咁強，唔同我哋是就香港人口味來設計。所以就算附近有類似品牌，收入都無大影響。而加連威老道分店由三間變一間亦只是我哋不想做得太濫，希望將質素形象提高！講真，做生意幾時都有對手。」</p><p>BEBOP（THINKSILLY網上雜誌總編輯）：「FastFashion價低、貨品選擇多，但對Hi-Fashion本身衝擊唔大，因為大家所得到的滿足感唔同。情況就有點似當年網上版報紙、雜誌預計會取代印刷版本，但最後都無。其實多咗咁多平牌到港，令市場多元化係好事，起碼想搵basic有quality的衫款選擇上會多咗。例如UNIQLO，又平又襟着，款式多又唔會設計無厘頭，以前要搵好難，我覺得平牌唔代表無質素。」
</p><p>速食時裝入侵史</p><p>題外話︰OnlineShop搶灘</p><p>Hi-Fashion唔單止要抵檔FastFashion不斷殺入，仲有網上時裝生意的興起亦搶了她們的一忽肉。死硬派如小記，曾揚言無試過着上身的衫褲鞋襪都唔會買，但亦經不起onlineshop的瘋狂減價，一件毛毛仿皮褸先至二百幾蚊港紙，尺碼又有詳細解釋，仲有買過的人畀意見，運費買幾多都係同一價錢，好難唔令人失陷！家陣GAP同ZARA都設有onlineshop，前者從大陸寄貨來港都係每單收$36，抵到爆！</p><p>淘寶網（http://www.taobao.com）</p><p>2010年交易額已達4,000億人民幣（約4,743億港元），無計，呢個大陸網內甚麼都可以買得到，家陣個個都變淘寶間諜，分享邊個賣家網有好嘢。</p><p>ASOS（http://www.asos.com）</p><p>單是一招失驚無神送個免運費畀你嘆已經夠好，又勁多減價貨，最鍾意係可以打入自己喜愛名人尋找相關item。</p><p>樂天市場（http://event.rakuten.co.jp）</p><p>十足日本版淘寶，除服飾外亦有其他貨品，不過日圓高企，連運費計落真係要諗諗。</p><p>AmericanApparel（http://americanapparel.net）</p><p>又是另一個港人恨得牙癢癢的美牌，以款式及顏色超多取勝。</p><p>中國GAP（http://www.gap.cn）</p><p>潮友新近熱捧，皆因送貨香港又快又平，抵港時包裝精美，在香港開店前不妨止止渴。網頁以蔡依林、Usher及大導演杜琪峯做代言，認真大手筆！</p><p>TOPSHOP/TOPMAN（http://www.topshop.com）　</p><p>英國品牌，傳咗十年話喺香港開專門店，點知都係無影。前幾年終於實現送貨香港，個個開心到似中獎。</p></body></html>