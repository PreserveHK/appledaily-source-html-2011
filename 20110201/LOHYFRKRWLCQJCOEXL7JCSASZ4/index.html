<html><header><meta charset="utf-8"><title>員工幫手招兵　萬通獎部iPad</title></header><body><h1>員工幫手招兵　萬通獎部iPad</h1><p>金融界成日都話人才渴市，要吸引多啲才俊加盟，美國萬通亞洲諗到條新橋，介紹到新人入職、而嗰位新人又過到試用期嘅話，嗰名推薦人嘅客戶經理，會獲贈iPad一部。<br>用iPad吸納人才，華華都係第一次聽。首席市務總監蕭莉玲話，呢招都係希望喺年頭第一季搞吓噱頭，提升吓啲理財顧問嘅裝備。</p><p>除咗iPad，美國萬通年年都由常務董事兼總裁鄭慶藩帶隊，同啲跑夠數嘅客戶經理去旅行，獎賞一吓佢哋一年嘅辛勞，2月尾就起程去日本，萬通話，下年會去杜拜，相信會為班前線員工帶嚟更大嘅推動力喎。<br>至於今年嘅加薪幅度，鄭慶藩透露幅度係介乎6%至8%，花紅方面都有幾個月o架，跑贏通脹喎！
</p></body></html>