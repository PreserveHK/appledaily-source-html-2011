<html><header><meta charset="utf-8"><title>挑戰法拉利　LFA聲震珠海</title></header><body><h1>挑戰法拉利　LFA聲震珠海</h1><p>凌志首部挑戰拉利級嘅超跑LFA，全球限量500架，未推出已售罄！慶幸中國代理龍華搞LFA體驗會，令我能夠埋身直擊呢架超過600萬元人民幣嘅超跑，直路發力加速嘅引擎聲，更係震爆整個珠海賽車場。<br><br>記者：徐影龍<br>攝影：譚盈傑<br>鳴謝：龍華汽車</p><p>高科技內櫳　錶板左右走</p><p>凌志早想打入超跑界，可惜當年最強嘅ISF遇正R35同C63，聲勢只算一般。今勻再玩大啲，越級挑戰埋林寶拉利，未推出已極速售罄，網民話曾喺跑馬地見過一次，真身仲神秘過百慕達！無計，集凌志嘅萬千寵愛於一身，科技同用料層面相當之強，加上全球限量僅500架，唔搶購就假！<br>適逢豐田、凌志同Infiniti嘅中國代理龍華汽車，喺珠海賽車場搞咗個TrackDay同樂日，最爆係同場加映LFA體驗會，全中國只得左右軚各一架，各地傳媒當然蜂擁而至。雖然喺外國MotorShow見過好多次LFA，不過咁近距離接觸，我忍唔住上下其手，摸勻車身同胎軨，仲可走入車廂，感受一下張桶椅有幾貼身舒服、中控台有幾就手。最正係錶板，中間大圓錶隨狀況變身，隨時向左向右移位，創意同熱血度都爆晒錶，亦表現出日本人對科幻嘅迷戀同執着。</p><p>直路爆飛　引擎聲靚</p><p>上午影相，下午就正式落場試跑。雖然出車時遇着天氣不佳，陰雲密佈，不過反倒襯托出LFA山雨欲來嘅氣勢。由於屬體驗會關係，LFA差不多繞場跑咗超過10個圈，可能LFA實在太矜貴，車手跑得有點錫車，雖則並未咬牙切齒狠劈到響胎同標煙，但憑住4.8LV10引擎，直路爆飛552匹嘅引擎聲，由沉厚延伸至尖銳，響徹整個賽車場，如F1聲浪般仍悅耳得叫人心醉，難怪凌志為佢拍咗條震爆玻璃杯嘅宣傳片。<br>LFA0-100km/h加速僅為3.6秒，除跟YamahaF1團隊合力研發嘅引擎外，大幅度偷輕亦係主要功臣；全車65%採用碳纖物料，其他部位亦以鋁合金打造，令車重僅為1,480kg，跟一架普通房車無異，不過身價非凡，中國名額就叫價高達600萬元人民幣一部，當然亦被國內富有車主瞬間所消化。</p><p>LexusLFA</p><p>引擎：4,800ccV10<br>馬力：552hp/8,700rpm<br>扭力：354lbs-ft/6,800rpm<br>傳動：六速+/-波箱，後驅<br>0-100km/h：3.6秒<br>極速：325km/h<br>售價：$375,000歐元起<br>網址： http://www.lexus.com/LFA </p></body></html>