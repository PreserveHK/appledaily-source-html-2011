<html><header><meta charset="utf-8"><title>全球最偏心　280萬陀手機</title></header><body><h1>全球最偏心　280萬陀手機</h1><p>人人話用iPhone就叫有生活態度，是褒是貶見仁見智。不過玩手機時又想玩得有個人品味？首先最好唔好同人撞機囉！如果再加番啲古典味就更perfect！最近有手機加入陀飛輪裝置，仲係全球限量發售，呢啲先叫生活態度！<br><br>記者：王震遠<br>攝影：林栢鈞<br>Model：Catherine@PureModels</p><p>陀飛輪手錶×手機</p><p>手機發展到現今百花齊放嘅局面，人人都向高科技落重藥，但法國品牌CelsiusXVIII偏偏反其道而行，將最古老嘅陀飛輪技術帶入手機。呢部創意十足嘅手錶手機名LeDIX，經四年時間開發，外形用跑車造型作藍本，大玩流線型設計。選市面鮮有新貨嘅摺機型外觀，未打開蓋係手錶，打開機蓋就變成一部手機。</p><p>開關機蓋　儲陀飛輪動力</p><p>LeDIX外形大方高貴，機身採用五級鈦金屬打造，貴氣十足！不過講到真正貴氣之處，當然來自陀飛輪。從來鐘錶收藏家都知道，陀飛輪係機械錶中最複雜嘅裝置之一，因為能抵銷地心吸力對機芯的影響，令計時更精準。不過LeDIX始終唔係手錶，工程師喺設計上將兩大技術合而為一時，就作出特別修改：手機由約600個機械組件構成，當中有300件係時計機芯組件。每當用家打開手機之時，LeDIX即儲低手錶機芯所需動能，因為手機內置專利機械上弦裝置RemontagePapillon，當打開手機時，蝴蝶形上弦裝置就會提供3小時動力，最高可儲到100小時。錶面藍寶石水晶鏡面可看到機件運作，細心聽有「滴答」聲響，由於佢係懸浮式陀飛輪裝置，更可以從電話兩側透視。此外，原來手機版陀飛輪比腕錶版更具優勢，因為一般腕錶錶殼較細，陀飛輪位置唔可能離開中心點太遠，而LeDIX體積大，令到陀飛輪裝置同中心點距離36mm，成為全世界最偏心陀飛輪。</p><p>百萬手機　限量18發售</p><p>雖然難將LeDIX分類為電話手錶還是手錶電話，但作為數碼達人，一樣會關心佢嘅手機功能。今次CelsiusXVIII搵來法國著名手機生產商SAGEM聯手合作，令LeDIX支援2.75GGSM三頻，屏幕採用2.2吋AMOLED，機身內設320萬像素相機鏡頭。手機仲內置方便用戶嘅介面，只有五個icon，麻雀雖小，但基本功能如打電話、send短訊同睇日曆等都有齊。LeDIX將以限量形式發售，兩款包括五級鈦金屬款LeDIXOrigine同黑色PVD處理鈦金屬款LeDIXVeloce，各限量18部。</p><p>Profile</p><p>平台：GSM/GPRS<br>屏幕：2.2吋AMOLED屏幕（320×240）<br>相機：320萬像<br>電池：3.5小時（通話時間）/240小時（待機）<br>查詢：27300488（太子鐘錶）</p></body></html>