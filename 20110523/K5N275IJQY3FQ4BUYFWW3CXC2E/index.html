<html><header><meta charset="utf-8"><title>求才若渴　吸騎呢男女入行無綫全球招募功夫王</title></header><body><h1>求才若渴　吸騎呢男女入行<br>無綫全球招募功夫王</h1><p>無綫繼去年《荃加福祿壽》之後，未再見有高收視的綜藝節目爆出。為力谷收視，無綫除炮製《變身男女ChokChokChok》大玩男扮女或女扮男外，原來更準備在7月推出新節目《功夫新星》，在全球發掘武打明星，參賽者勝出後將獲無綫度身訂做新劇擔正做主角，實行打造出一個甄子丹的接班人。</p><p>無綫多來年武打明星欠奉，為打造真材實料的武打明星，無綫將於7月23日推出全新節目《功夫新星》，向全港甚至全球公開招募功夫王，打造宇宙最強接班人。勝出者除獲得無綫藝員合約外，最實際的還是獲無綫度身訂做新劇擔正做主角。早前主演《女拳》的劉璇在劇中看似功夫了得，但其實劉璇是以體操底子搭夠扮打女，是以無綫今次借新節目招募真材實料的功夫男女。</p><p>捧新星擔正功夫劇</p><p>記者昨日致電節目監製陳旭亮詢問有關詳情時，他說：「我哋搞呢個節目嘅目的係選一個新星，初步構思選出嚟之後，公司會開套劇畀佢，我哋最主要目的係咁。」陳旭亮透露招募行動今日展開，參賽者不分男女不限年齡和國籍，而表演功夫亦沒有限制，可以是柔道、跆拳道或各項武術等，他說：「我哋會同TVBI合作，除咗香港進行招募之外，美國、歐洲、新加坡同馬來西亞都會分別有一至兩個代表，但外地招募就由TVBI負責，香港呢邊會做7集，香港代表會喺第8集同外地代表比賽。呢個唔係武術比賽，係睇吓邊個有潛質做一個武打明星。」<br>據悉無綫有意找杜宇航做主持，但陳旭亮澄清說：「我哋係搵杜宇航做嘉賓，但一切未落實。主持人選係錢嘉樂，但佢家喺外地拍緊戲，整個節目形式同細節，都要等嘉樂下個月返香港坐低再傾。」問會否力邀宇宙最強甄子丹擔任評判時，陳旭亮說：「之前有聯絡過佢，其實我哋都有同香港多個武術團體有聯繫，嚟緊會開會傾吓。」</p><p>高海寧評選易服男</p><p>除發掘宇宙最強外，無綫更準備借易服騎呢男來催谷收視，力邀去年離巢的金牌綜藝節目監製錢國偉回歸，以部頭合約形式炮製全新遊戲節目《變身男女ChokChokChok》，邀請參賽者男扮女或女扮男大比拼，勢將掀起易服潮。<br>昨日《變身男女》在九展舉行招募活動，高海寧、呂慧儀、姚子羚、葉翠翠、劉俐和賈曉晨等到場為錢國偉打氣。現場有10名打扮成「美少女」的男士參與招募，當中有穿上宮廷服、胸口墊膠波的兼職表演者，又有習慣每逢周末也穿上Lolita裝逛街的易服男。<br>其間大會安排四個女生打扮的「美少女」上台，讓現場嘉賓猜性別，其中一個是日本通王友良，他以豹紋女造型出現，被取笑似官恩娜，其後他被識破身份後，更被眾女藝人篤胸檢驗。<br>一身Lolita打扮的參賽者姓梁，他自稱英文名叫Maggie，今年25歲，他表示平時放假如六及日等假期，皆會約一班女性朋友一同作Lolita打扮出街。問男兒身玩Lolita會否有點異相時，他扮嬌嗲說：「我覺得男仔着起Lolita啲衫仲靚喎。」至於以宮廷美少女造型出現的吳啟龍現年35歲，是地盤文員，曾參加過《殘酷一叮》，他說：「我呢個造型叫百變小龍女呀。」<br>錢國偉昨表示該節目並非鼓吹易服癖，只是在節目上多個新鮮題目。至於以一身性感低胸裝示人的高海寧，則透露也有扮成男仔的經驗，她說：「我試過戴假髮黐鬚，着鬆身衫扮男仔。」<br>採訪：丁寧、張俊銘<br>攝影：林德雄</p><p>話你知：超級新星快上快落</p><p>無綫推出《功夫新星》吸新血，並以拍劇作招徠，其實早在87年舉辦的《超級新星大賽》也用同一招數，當年的參賽者有麥包和林文龍等，而當時優勝者彭文堅和梁佩玲獲獎後即擔正演出《書劍恩仇錄》的陳家洛和香香公主。可是彭文堅演出未受好評，在娛圈發展不順轉戰商界，09年跟名模陳沛嘉結婚。<br>而梁佩玲（後改名梁藝齡）曾躋身一線花旦之列，96年與無綫解約，拍過電影《真心英雄》獲提名99年香港電影金像獎最佳女主角，後來淡出娛樂圈成為基督徒，在宗教刊物內提到退出娛樂圈後經濟一度陷入困境，更因錢財與母親鬧翻。</p></body></html>