<html><header><meta charset="utf-8"><title>產後復出拍劇郭可盈夥劉松仁過戲癮</title></header><body><h1>產後復出拍劇<br>郭可盈夥劉松仁過戲癮</h1><p>無綫近年能擔大旗的花旦買少見少，雖然已積極力捧新人，但新人又未儲夠觀眾緣，收視難有保證。年底莊偉健將開拍一齣有關豪門家族恩怨情仇的劇集，屬意由去年產女的郭可盈擔正，並安排袁詠儀、陳錦鴻和劉松仁等好戲之人與她鬥演技，務求令專心相夫教女的可盈答允產後復出拍劇。</p><p>現年40歲的郭可盈去年年頭誕下愛女林天若（乳名津津）後，一直專心相夫教女，就算出動銀彈攻略也未必邀得她出山，事實上可盈自09年拍罷無綫劇集《富貴門》後，就全職做家庭主婦負責湊女，搵錢責任落在老公林文龍身上，可盈只肯接一些價錢高、時間短的內地登台騷，揀job要求十分嚴謹。</p><p>講述豪門恩怨</p><p>雖然可盈現時湊女為樂，但她也十分緬懷拍劇的日子，上月底她在活動上見到昔日好拍檔歐陽震華，她即上微博留言指：「想起談判專家、青出於藍、施公奇案。」擺明戲癮大發。<br>由於可盈在內地甚具知名度，加上近年無綫能孭重飛的花旦買少見少，所以暫停拍劇兩年多的可盈，頭炮產後復出之作自然被無綫虎視眈眈，據知莊偉健將於今年底開拍一齣講述豪門家族恩怨情仇的劇集，女主角屬意由可盈和袁詠儀演出，希望兩人繼《富貴門》後再擦出火花，男主角方面則構思由好戲之人劉松仁和陳錦鴻擔正，務求令可盈戲癮大作落實答允演出。</p><p>陳錦鴻感興奮</p><p>陳錦鴻昨日接受電話訪問時得知能與劉松仁合作時即讚好，更希望確實有份參與，他說：「我同松哥未合作過，自己好欣賞佢，之前佢係隔籬廠開工我都會走過去探班偷師，總之同佢同場就得，佢係好值得學習嘅演員。靚靚同可盈都合作過，都好期待合作，可盈係非常好嘅演員，靚靚仲係一個天才演員。」<br>採訪：林妃</p></body></html>