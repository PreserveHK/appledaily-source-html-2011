<html><header><meta charset="utf-8"><title>大碼Golf坐七個　最叻玩凳</title></header><body><h1>大碼Golf坐七個　最叻玩凳</h1><p>VW繼Golf、Polo筍價登場後，今勻轉攻七人車，最新Touran不但賣相似足王牌Golf，連「孖叉」偈、DSG等靚料亦統統落齊，更優勢係七座位＋皮櫳＋大天窗，連百變座椅都可以拆出嚟，塞部洗衣機落去都唔怕揩花張皮Seat啦。<br><br>記者：徐影龍<br>攝影：林栢鈞　<br>Model：Hidy@GMEModels</p><p>孖叉配DSG　七人車照飆</p><p>新Touran明明係七人車，偏偏身形無傳統車款咁大牛龜，加上賣相有90%似Golf，離遠望埋去你都以為Golf出7人版。由頭燈、鬼面罩、氣壩，都充滿六代Golf風格。仔細啲睇，下巴嘅雙圓霧燈應該最接近GolfGT，喺倒後鏡望到佢，驟眼睇真係以為有架Golf推緊你。<br>七人車咁易推人咩？Touran正正裝配咗VW同Audi大受歡迎嘅1.4TSI偈。除最低牌費夠吸引外，Super＋Turbo「孖叉」增壓，令細容積車一樣充滿爆炸力，最重要係千五轉已即到扭力峯值，要爆贏人，根本毋須谷到面紅耳熱，加上最煞食嘅七速DSG波箱，兼顧家人之餘，閒時亦可當佢Golf咁爽飆一下。<br>首批筍價廿八萬有找，歐洲料韓國價，難得VW無就住就住，真皮座椅、天幕式電天窗、多功能軚盤連+/-撥片、茶几仔等一應俱全，連中控台大屏幕都配上TouchScreen，揀歌、轉台好似iPhone咁篤吓篤吓，幾過癮呀！</p><p>分離式座椅真正獨立</p><p>性能同豪華度合格有餘，最貼心係座椅鋪排，七個位完全獨立，椅背隨意摺起收納都得，坐人載貨比例完全自主，唔怕兩頭唔到岸。我最欣賞係中排座椅可以玩得夠癲，簡單摺低變成大平台尾廂又得，向前摺起增加載物空間亦得，最抵死係採用分離式設計，剔起兩個安全鎖，即可成張凳抽走。唔止一張凳，而係三張凳任你抽！對於長期坐六個人，抽起中排兩旁坐椅，可令尾排乘客上落更方便，再型啲，甚至乎抽起中間張凳扮「走廊」都仲得。咁樣靈活百變法，又真係唔多七人車做得到。<br>靚女Model實地測試玩座椅調配動作，雖稍為費勁，但經詳細研究下，其實大多情形只係唔啱位，如座椅未推至最前便會鎖死，就算史泰龍嚟到都抽唔走。唯一要考慮係每張凳都有一定重量，90磅以下嘅女仔可能有點老鼠拉龜，但我唔怪VW，反而讚佢用料夠實淨㖭。</p><p>VWTouranGT1.4TSI</p><p>引擎：1,390cc直四TwinCharger<br>馬力：170PS/6,000rpm<br>扭力：240Nm/1,500rpm<br>傳動：7速DSG+/-波箱<br>售價：$278,800（未加稅前）<br>查詢：VolkswagenHK（36989688）</p></body></html>