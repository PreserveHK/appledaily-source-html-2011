<html><header><meta charset="utf-8"><title>馮仁昭四圍超：《撳錢》變收錢失八成觀眾 - 馮仁昭</title></header><body><h1>馮仁昭四圍超：《撳錢》變收錢失八成觀眾 - 馮仁昭</h1><p>本月9日啟播嘅now101台遊戲節目《撳錢》，最初兩星期免費畀客戶試玩，每晚送出10萬獎金，當然非常吸引，觀眾爭相組智囊團返屋企等撳錢，高峯期參加者多達60,866人，不過now101台前晚開始收費，捧場嘅觀眾就急降，前晚只有11,719人加入戰團，比高峯期少咗近5萬人，但就繼第二集後再誕生過晒8關獨得10萬嘅幸運兒。</p><p>少人爭益玩家</p><p>《撳錢》搞免費試玩時好受歡迎，日前試過有超過1,200位觀眾連過8關，最終每人只撳得79蚊得啖笑，本月中有一集因為答案出錯，now101台為安撫被叮走嘅12,231位觀眾，特別安排畀佢哋免費試玩多一星期，但前晚開始收費，觀眾只係過萬，計番仲有幾日免費試玩嘅觀眾人數，其實now101台一開始收費，明顯流失咗一班捧場客。<br>由於少咗參加者，競爭嘅激烈程度亦減低，變相答中8條問題就可以分多啲獎金，前晚有6人闖入最後一關，結果一名幸運兒擸走10萬。網友ChunFung就喺《撳錢》facebook專頁留言話：「少啲人玩，多啲錢分呀，正呀。」</p><p>預咗人數下跌</p><p>對於《撳錢》收費後，前晚觀眾流失，now香港頻道副總裁杜之克噚日喺電話中回應：「要睇番數據先知，始終噚晚係進行收費模式後首晚節目，買台嘅未必一定玩，當中亦包括上次免費嘅觀眾，不過呢個數字係預計中，我哋仍然希望越多人玩越好。」</p></body></html>