<html><header><meta charset="utf-8"><title>藍光還原零瑕疵靚聲　講樂．克勤</title></header><body><h1>藍光還原零瑕疵靚聲　講樂．克勤</h1><p>10年前跟香港管弦樂團合作，《港樂．克勤Live》叫好叫座，算係李克勤另一個事業新高峯。事隔多年，再跟以葉詠詩為首嘅香港小交響樂團合作，克勤由「港樂」轉為「講樂」，大談過癮趣事同感人故事。唯一不變，係超靚現場收音，在藍光碟龐大容量支援下，24bit/96kHz高規格錄音，將克勤超靚震音同假聲完美還原。<br><br>記者：徐影龍　<br>攝影：林栢鈞、蔡家輝<br>髮型：AdolBow　<br>服裝：Underground@I.T.<br>場地：大昌行高級影音陳列室</p><p>靚聲只唱不聽</p><p>儘管分別跟港樂及小交響樂團合作過、儘管推出過靚聲專輯《演奏廳I&amp;II》、儘管昨天才推出的藍光版《李克勤．香港小交響樂團演奏廳2011》，以24bit/96kHz完美還原做賣點，偏偏克勤對在家中欣賞高清CD，絕不發燒。「一直覺得，最靚嘅聲已喺Studio聽過，根本無可能照辦煮碗搬返屋企。發燒音響我係有嘅，但近年家中多了兩名小成員，就算有閒情坐低聽吓歌，都唔方便將音量扭得太大。反而拜託AlanLee，集中火力幫我Set靚電視同碟機嗰Part。」<br>「家數碼錄音科技咁勁，唱幾個Take已可剪接成令人滿意作品，高清CD有佢優點，但我較懷念當年黑膠唱片嘅Analog年代，好似我剛啱聽番鄧麗君首《小城故事》，嗰種味道真係好正，若然夾硬加現代樂器重新編曲，一定走晒樣。至於發燒CD，暫時未有Planning，起碼要完成手上張國語專輯先再考慮。」</p><p>藍光靚聲直逼發燒CD</p><p>最新推出嘅BD版《李克勤．香港小交響樂團演奏廳2011》，表面係普通藍光高清演唱Show，不過由頂級混音師區丁玉傾盡全力去Tune聲，再突破地用上24bit/96kHz規格錄製所有音軌，已贏盡一堆16bit高清CD，令到「小交」各式各樣樂器，都有精采嘅重現效果。閉上眼細心聆聽，毋須動用百萬級Hi-Fi，都聽得出每種樂器嘅定位同特性，連小提琴、豎琴嘅「回弦」聲都容易感受得到，加上克勤零瑕疵震音及假聲，連我呢個半吊子Hi-Fi門外漢，都有心頭激盪嘅感動，有別一般演唱會BD嘅影音體驗。DTS-MA7.1環迴聲道，此時此刻只算錦上添花罷了。</p><p>《再見穿梭機》最感人</p><p>再度跟70人樂隊同場演出，克勤已駕輕就熟，唔似2001年跟港樂合作時咁誠惶誠恐了。「除咗對呢類演出經驗多咗、淡定咗，最重要係『小交』班人好玩得，無咁拘謹。我喺外國試過夾其他樂師，真係會拉拉吓『雞』夠鐘就收工走人！起碼小交接受到我拎住支CyberConductor（遙控指揮棒），帶住佢哋快進、暫停甚至好搞笑嘅靜音玩法，樂師們猛做動作，卻不發出任何聲響，呢Part令觀眾反應相當熱烈，氣氛亦相當之好。」<br>成個Show連埋Encore，足足超過30首歌，克勤最滿意邊Part呢類例牌問題可以問，但答案唔准行到話每首都鍾意。「真係要揀，一定係《再見穿梭機》。呢首由EricKwok同Wyman用心打造嘅作品，以穿梭機比喻人生唔同階段，好切合我目前心態，每次唱時都令我動容，所以放在好重要嘅壓軸位置。」有幾Touching？克勤親手剪接一段溫馨親子樂短片，作為《再見穿梭機》嘅背景影片。睇睇吓，連我都忽然想成家立室、一嘗抱吓乖仔嘅滋味。</p><p>發燒Hi-Fi試聽：《高妹》假音悅耳</p><p>今日置身大昌高級影音室，搶先欣賞到《演奏廳2011》藍光碟，播放器材非百萬天價級，但藍光碟本身製作已甚具水準，故效果仍是非常出色。由馬蘭士Blu-ray機、前後級擴音，配搭CharioSovran喇叭，呢個組合將高中低音發揮得淋漓盡致，尤其播放《高妹》時，克勤高音、假音表達得好柔和悅耳，整體無過嘈或刺耳感。連埋三菱投射器及100"幕牆，全套配搭約值20萬，以發燒Hi-Fi嚟講已算好親民，若然我住得起6、700萬嘅樓，呢20萬一定唔會慳。</p><p>現場收音絞盡腦汁</p><p>彈得一手好琴、鍾意鼓勵後生仔唱好啲歌嘅趙增熹，貴為《演奏廳2011》音樂總監，度咗好多精采新意念喺個Show度，但偏偏被一堆收音問題所考起。「由於今次唔係Recall樂器聲音，要平衡一隊70人LiveBand嘅現場收音，已經係一種極浩瀚工程。另外我哋仲請嚟趙太生老師，以三弦樂器跟電結他Battle，為求效果，度咗啲特別Effect落去，副作用係回音大到幾乎想放棄。最後解決辦法係加入雜音消除器，但需要趙老師特別加重力度去彈三弦。」</p><p>試碟利器</p><p>投射器：MitsubishiHC9000D（$40,000/a）<br>100"幕牆：OSSMP-100HM（$15,000/a）<br>喇叭：CharioSovran（$110,000/a）　<br>Blu-ray機：馬蘭士UD7006（$7,800/b）<br>前級：馬蘭士AV7005（約$12,000/b）　<br>後級：馬蘭士MM7055（$9,350/b）＋MM7025（$6,230/b）<br>查詢：<br>（a）大昌行高級影音陳列室（28046863）<br>（b）D&amp;M（26100120）</p></body></html>