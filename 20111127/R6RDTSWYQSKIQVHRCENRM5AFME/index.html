<html><header><meta charset="utf-8"><title>《哈利》限定版迅斷　網民轉搶德版</title></header><body><h1>《哈利》限定版迅斷　網民轉搶德版</h1><p>追蹤多年嘅《哈利》終於結局！碟舖老闆話，唔止劇情多人討論，外國版Blu-ray，甚至本港推出嘅200套珍藏相冊連DVD，更已被賣個清光！搶唔到限量版，粉絲近日轉移視線，德版鐵盒裝BD成為最新追購目標，計我話，買行貨睇完套戲，隨即開動PS3試打附送嘅體驗版遊戲，咁咪仲過癮！<br><br>記者：陳國輝</p><p>鐵盒夠珍貴</p><p>劇情當然重要，但十居其九嘅《哈利》粉絲已經睇過原著，倒不如搶購珍藏限量版影碟！其實，港版已經好禮待大家，皆因Blu-ray講緊都有3個不同版本，包括雙碟、3D+2D碟，以及1至8集套裝，等你由頭煲到尾！但係，最近喺影音討論區，好多網友仲想訂購德版鐵盒裝，無他，貪佢夠珍貴，就算無中文字幕、無3D亦唔緊要，難得佢採用超實淨鐵盒，收藏容易，加上港版、英版無類似包裝推出，更見德版矜貴之處。</p><p>睇完玩LEGO遊戲</p><p>好多網友認為除咗第一集，大部份劇情也欠緊張，直至結局篇《死神的聖物2》，才欣賞到震撼同埋精采嘅特技場面，事實又係咪咁？留待各位買碟引證。值得一提係，呢集結合眾多靚景兼CG猛獸；畫面方面，例如洞穴內嘅層次和暗位，表現出高度細緻，而音效上就採用DTS-HDMasterAudio5.1，尤係當守護古靈閣嘅瞎眼龍出場嗰陣，噴出火燄嘅低頻效果，以及哈利仔施展魔法嗰一刻，感受到唔錯嘅環迴效果。<br>Bonus由一隻獨立Blu-ray包辦，特別收錄咗「80分鐘電影全面睇模式」、製作特輯、刪剪片段以及作者羅林專訪等，加埋超過兩小時，啱晒粉絲煲完劇情之後，再翻煲戲院都無嘅幕後片段。印象最深係隨3D+2D版附送嘅PS3遊戲《LEGOHarryPotter：Years5-7》，雖然係體驗版，玩唔晒所有內容，但由你控制LEGO哈利仔，四圍施魔法殺敵，如果你之前曾經玩過LEGO版《奪寶奇兵》或者《星球大戰》嘅話，肯定會俾呢個可愛Look吸引到你。</p><p>《哈利波特：死神的聖物2》BD</p><p>特別收錄：80分鐘電影全面睇模式、告別霍格華茲、刪剪片段、PS3遊戲《LEGOHarryPotter:Years5-7》體驗版</p></body></html>