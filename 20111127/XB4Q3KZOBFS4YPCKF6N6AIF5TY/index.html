<html><header><meta charset="utf-8"><title>7.1mm摩機全球最薄　女利器</title></header><body><h1>7.1mm摩機全球最薄　女利器</h1><p>摩記自從被Google收購後，再次成為手機界亮點，呢部RAZR就大Sell超薄，以薄到你唔信嘅7.1mm、榮登全球最薄Android機，再加上1.2GHz雙核，拎住呢部「刀片王」，相信咩靚女都到返嚟。<br><br>記者：韓繼聰<br>攝影：陳盛臣<br>Model:Alice@That'sModels</p><p>7.1mm全球最薄　另類三防</p><p>想當年一部RAZRV3薄絕手機界，碧咸代言更令手機再添型格。事隔多年，RAZRXT910當然無丟祖先架，以「全球最薄」之名登場。7.1mm薄得驚人，雖然拍埋iPhone4，目測分別不算大，但攞上手就絕對感覺到它的「纖薄」！但世上無freelunch，咁薄自然有代價，就係無得換電，無起電上嚟，同iPhone一樣頭痕！好彩內置嘅1,780mAh電池最長可通話10個鐘，備用都有324小時，都算耐用。<br>除咗薄，RAZR更設「另類三防」。叫得「另類」，當然唔係俾你上山下海，而係話佢設有CorningGorilla耐刮玻璃屏幕及「防水濺」鍍膜，屏幕自然更耐用。但最特別的是「防彈」！機背以製作防彈衣的Kevlar纖維打造，雖然唔係真係防彈，但相當美觀特別之餘，手感討好，防刮防花效果亦是一流！</p><p>摩版iCloud　更具彈性</p><p>一部手機當然唔可以淨係一味Sell薄，RAZR一樣有強大功能做後盾！4.3吋大芒、1.2GHz雙核、16GB內置容量、800萬像1080p高清鏡頭，都係高階機配備。最吸引的其實係RAZR預載嘅「MotoCast」功能，有咗佢，你就可以利用遙距串流，直接從個人電腦將影片、音樂、文件等，串流或下載至手機，比iCloud更具彈性及個人化。加上直接連接自家電腦，唔經第三者server，感覺更安全有私隱。而另一新功能「SmartActions」，就係一個俾你自己設定嘅自動模式。例如你可設定插耳筒後自動開啟音樂程式；回家後自動熄藍芽和GPS；甚至有MissCall時自動sendmessage畀來電者等，慳電之餘，亦可令手機更Userfriendly！</p><p>MotorolaRAZRXT910</p><p>處理器：1.2GHz雙核心<br>屏幕：4.3吋輕觸屏幕（540×960）<br>記憶體：1GBRAM+16GB<br>系統：Android2.3<br>鏡頭：130萬像素（前置）800萬像素（後置）<br>體積：130.7×68.9×7.1mm<br>重量：127g<br>查詢：Motorola（25063888）</p></body></html>