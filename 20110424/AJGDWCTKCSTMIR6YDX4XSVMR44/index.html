<html><header><meta charset="utf-8"><title>港星吸毒實錄</title></header><body><h1>港星吸毒實錄</h1><p>【莫孫毒網之娛圈玩家】莫少聰同孫興喺北京分別涉嫌吸毒及藏毒，被北京警方拘捕，至今兩人已被拘留10日，呢次京警藉莫、孫兩人祭旗，相信會令中、港、台藝人有好大警惕。</p><p>其實娛樂圈毒風唔只單單喺內地演藝界發生，唔少香港歌星同藝人都有吸毒嗜好，例子比比皆是，好似女星A喺片場飲「毒水」，男歌手B吸食可卡因搞到成日流鼻血，男歌手C離譜到將大麻當香用，仲有影帝D、電視小生E、同埋明星仔F，呢6位藝人到家都仲係沉淪毒海，如果佢哋唔懸崖勒馬，恐怕遲早都會步孫、莫後塵，到時就喊都無謂。</p><p>1〉女星A：毒水壺隨身寶</p><p>女星A係出名毒后，佢誇張到喺片場度，將毒品溝水放入水壺嚟飲，而且男女關係都亂七八糟，當年佢同奀星拍拖，去酒吧貴賓房消遣，撞到女星A好仰慕嘅當紅男星喺隔籬房，女星A趁男友行開即刻去搵high緊大麻同K仔嘅男星，女星A唔只食埋一份，仲情不自禁咀起嚟，奀星見到咁情況梗係即場同女星A分手啦！</p><p>2〉男歌手B：狂索粉流鼻血</p><p>幾年前有一位花弗男歌手B本想開演唱會，但結果當個騷樣樣嘢都籌備得七七八八嗰陣，就臨時取消咗，好多人唔明點解個演唱會要取消，但據知情人士爆料，原來取消嘅原因係男歌手B吸食可卡因過量，令到佢嘅鼻內膜傷晒，成日流鼻血，把聲都唔掂，結果佢公司就只好取消幫佢開演唱會。</p><p>3〉男歌手C：大麻香玩遊戲</p><p>有位已婚曾紅過嘅男歌手C，咪睇佢平時唔聲唔聲，真係嚇你一驚，原來佢喺屋企收埋咗好多大麻，有次朋友上佢屋企玩，佢提議玩遊戲，呢個遊戲需要燒香，但佢屋企又冇香男歌手C竟然攞咗一個大木盒出嚟，裏面裝住成盒大麻，然後用張白紙嚟捲大麻當香用，就係咁佢一晚就燒幾支大麻香。</p><p>4〉影帝D：住家淫亂派對</p><p>影帝D上咗毒癮後，佢成日請好多朋友返屋企開毒P，佢同女友每次都準備大堆大麻、K仔同開心果去招呼朋友，仲溝埋威士忌一齊high，次次成班友都嘈到拆天，搞到鄰居怨聲載道，但佢依然懶理，得閒就請埋幾個二、三線明星朋友喺屋企「開飯」，有時神志迷迷糊糊時，仲玩調轉情侶嚟親熱，男女關係搞到一團糟。</p><p>5〉電視小生E：警局附近開餐</p><p>電視小生E原來都沉迷毒品，好多圈中人見過佢high嘢，索K、冰乜都有，有次佢去公開活動，鼻哥仲留有白色粉末，可想而知佢吸得幾犀利。電視小生E專去朋友開嘅餐廳私竇VIP房吸毒，一來有熟人把風，二來呢間餐廳嘅所在地竟然喺正差館附近，人哋話最危險嘅地方就係最安全嘅地方，電視小生都算沙膽啦。</p><p>6〉明星仔F：包酒店開毒P</p><p>明星仔F又係吸毒專家，但佢就唔鍾意喺屋企吸毒，因為佢家教好嚴，唔想畀家人知道佢有不良嗜好，所以明星仔次次都好大手筆，喺酒店book宴會廳或者包晒成間夜店當私竇開毒P，約埋班朋友大肆吸毒，隊到high晒就索性喺酒店過埋夜，一條龍搞掂晒，咁就神不知鬼不覺，瞞天過海呃到屋企人。</p></body></html>