<html><header><meta charset="utf-8"><title>博士化粧師 - 左丁山</title></header><body><h1>博士化粧師 - 左丁山</h1><p>獅子山學會嘅皮蛋王係一位近似八十後，話佢係七十後就好似太老、八十後又太年青，個樣子又幾嫩口喎，似足大學生。皮蛋王近日對新聞報導指有九百名大專畢業生因失業而領取綜援，大為不滿，尤其是港大著名社工教授周永新被引述講：周永新不諱言，青少年失業人士與四五十歲中年失業者不同，後者在經濟差時最易被裁走，或因而要領綜援支持生活，但當經濟改善便會很快返回職場，但現下年輕人普遍也有中五以上學歷，雖然職場確有很多工，但不合他們要求，他們寧可不做，他們找工是以理想和興趣行先，講求滿足感，要有發揮空間，甚至會寧以綜援過活，換取有創意的生活空間，或去做義工。「這個社會現象會維持下去，無可改變！」（明報，三月二十八日）就更加氣頂，攞綜援來追求「有創意的生活空間」，匪夷所思，邊一位唔想享受一啲「有創意的生活空間」吖，只不過自己要養妻活兒或養夫活女，唯有搵份工去捱，邊度可以有咁奢侈嘅幻想空間呀。<br>左丁山曾有不少幻想、理想，最終不敵要拼命脫離冷巷碌架床生活嘅現實，一味咁做，已經冇晒創意生活空間咯。呢日翻閱最新一期「中大校友」（二○一一年三月號），有一篇好文章介紹中大新人類之「馬穎芝」小姐，馬小姐係一九九九年崇基食品及營養科學系畢業生，跟住讀埋中大生物碩士，○八年得中大生物學哲學博士學位，咁嘅資歷，加上高考成績3A，成個讀書人預備做助理教授咁款，從事教學科研生涯。點知唔係，馬小姐自幼受做時裝製衣行業嘅父母影響，鍾意替同學扮靚，走咗去巴黎讀化粧課程及日本進修舞台、電影特技化粧及人體彩繪，回港後現在從事舞台製作、形象設計，作品有「女帝奇英傳」之頭飾及服裝、「科學怪人」之特技化粧、「無生」之人體彩繪，對記者講以後希望可以替弱勢社群分享化粧技巧，「扮靚非只是一般人的專利」！<br>在香港從事舞台製作，有的是辛苦，少的是報酬，有人批評馬小姐：「讀完博士都係做化粧師咋。」當然係淺薄之言，馬小姐其實係憑佢嘅聰穎與苦讀，先至可以走出自己道路，享受有創意的生活空間，並非攞綜援空口講白話。</p></body></html>