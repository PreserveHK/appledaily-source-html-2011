<html><header><meta charset="utf-8"><title>張亞勤勸IT人　咪掛住搵快錢</title></header><body><h1>張亞勤勸IT人　咪掛住搵快錢</h1><p>中國大陸係出名嘅翻版天堂，作為微軟華人一哥，張亞勤就認為呢個係環境逼成。張博士同華華講，中國市場咁大，大家都滿足於抄美國嗰套，因為風險細啲。就好似美國團購網Groupon興起，大陸即刻就有超過2000個團購網。仲有，以前YouTube紅，亦有百幾個相似嘅視頻網，「當中有幾多成功？可能只得幾個……如果你有兄弟整網頁，好似Groupon咁，你就要小心啲。」<br>張博士又話，中國科網公司有太多「泡沫心態」，一心想「搵快錢、馬上IPO」。佢話佢睇咗講facebook嗰套電影《TheSocialNetwork》，MarkZuckerberg為咗報復前女友同識女仔，就創建咗社交網站，張博士話，「MarkZuckerberg創立時係想解決問題，個問題可能同其他人唔同，但就唔係為咗賺大錢，賺錢只係by-product（副產品）。」所以中國IT人應該諗點樣解決實際問題，咪淨係掛住搵快錢。</p></body></html>