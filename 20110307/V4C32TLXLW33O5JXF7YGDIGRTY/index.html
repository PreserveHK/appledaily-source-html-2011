<html><header><meta charset="utf-8"><title>炒配件賺一倍　白iPad2水貨貴二千</title></header><body><h1>炒配件賺一倍　白iPad2水貨貴二千</h1><p>離譜！既然香港係蘋果產品最活躍「買賣」地方之一，點解會唔入選成為教壇聖物iPad2嘅頭二輪開售地區？作為忠實教徒兼潮人，早買早享受先係生活態度！行貨唔到惟有自己諗計搶貨，不過想買iPad2，都要知「訂」！<br><br>記者：王震遠</p><p>外形第二　最緊要快</p><p>新機未到，舊iPad即受影響：「舊iPad行貨價已跌咗$900，放機價再跌多幾百！」G-World店主阿Lo對新機幾滿意，仲話有得炒：「iPad2個樣、功能同速度都OK，玩開蘋果產品嘅人都係速度最緊要，外形其次；雙核快過第一代成倍，好犀利！」<br>阿Lo話炒機熱潮唔會太耐：「貨量唔多的話，或可維持個價；我預計最平七千幾，即係大約加$2,000-$2,500左右。」想直接出旺角掃水貨，佢話第一班機到香港應該係12號早上，估計中午到先達。</p><p>白色必搶</p><p>想搶貨可搵美國親朋幫手排隊買，但無朋友都唔使驚，阿Lo話就算去外國排隊，都只係美國公民先買到，最多每人買兩部，機票閒閒哋花費五千蚊，絕對補唔到條數。<br>但如果有朋友仗義出手，應該揀邊款？「正常白色最搶手，我哋入貨都係2:1（白：黑），簡單問你一句，你點知人哋用緊iPad2？見到白色咪知道囉！同埋第一批要買嘅人，多數係3G版64GB嘅白色，呢類人都唔志在價錢，通常都會要最大同最靚嗰隻，價錢唔使講o架啦！」</p><p>配件無限炒</p><p>跟機推出嘅SmartCover同HDMI線，一樣有運行：「凡係未出現過嘅蘋果產品，都有得炒！預計第一批貨可賣到雙倍價錢。」iPad就一人一機，配件就無咁嘅限制：「正常第一轉唔會限數量，以往慣例，一、二千件都係咁訂！SmartCover分皮和纖維；皮版以黑、白色最搶手！纖維版勁Colorful，入咩顏色都無所謂，鮮色就鍾意。」</p><p>炒機死線25號降價？</p><p>上外國網頁訂又Work唔Work？有豐富訂外國貨經驗嘅華仁影音Sunny就話無網頁有貨喎！「iPad2主要來貨都係要靠外國朋友去排隊，分分鐘要排10萬個位！」<br>上過amazon仍摸門釘：「我哋都係搵當地供應商拎貨，至怕等到旺角派貨，個網仲未有！」畀你好彩搶到，亦都要適時走貨先賺到錢：「我相信25號前都仲有得賺；26號後有大量貨源運到，隨時跌價1千幾百。」</p><p>粉絲有話兒</p></body></html>