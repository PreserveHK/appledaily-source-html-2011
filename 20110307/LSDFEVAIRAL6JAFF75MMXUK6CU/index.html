<html><header><meta charset="utf-8"><title>Paul遊行狂抦政府：逼我犯法買私煙</title></header><body><h1>Paul遊行狂抦政府：逼我犯法買私煙</h1><p>超過一萬名市民昨參與反對財政預算案的「洋紫荊革命」大遊行，由中環遮打花園遊行到政府總部抗議，而演藝界的黃貫中（Paul）、張同祖、杜如風和MC仁（陳廣仁）也有現身。阿Paul鬧爆預算案草率，更狂鬧政府勁加煙稅，阿Paul說：「即係逼我犯法，周圍搵緊私煙買。」</p><p>黃貫中昨日下午與胞弟黃貫其及數名友人，參與反對財政預算案的「洋紫荊革命」大遊行，現身政府總部，阿Paul表示以個人身份參與，其間見他拿着攝錄機不停拍攝，原來是為寫歌攞靈感。</p><p>「想聽吓市民心聲」</p><p>問阿Paul出現原因時，他反問記者：「有乜原因唔嚟？香港近期怨氣幾大，我哋做音樂，唔可以同市民社會脫節，我嚟係想聽吓市民有乜心聲，所以攞埋部DV機訪問吓人。」<br>對預算案有何睇法？阿Paul笑說：「如果預算案得就唔會咁啦，我覺得范徐麗泰講得好啱，預算案有啲草率，無論修正又好，俾我覺得有少少兒戲，貧富懸殊，好多人仲係失業，買樓又買唔起，煙稅更加唔使講啦！」阿Paul直斥派錢教壞細路，讓小朋友以為嘈完便有糖派。阿Paul說：「政府冇立場，逼兩下就派6,000蚊，唔係真係關心貧苦大眾，貧富懸殊問題根本冇解決。」</p><p>「加煙稅似㩒住搶」</p><p>講到政府狂加煙稅時，阿Paul最為扯火，他說：「最反對！即係逼我犯法，周圍搵緊私煙買。知唔知邊度有私煙買？」阿Paul續說：「好唔啱，好似俾人㩒住搶，明知加咗都會照食o架啦，如果加咗煙稅之後真係落到窮人手，加20蚊我都照畀，但唔係吖嘛！點解雪茄唔加佢兩三倍呢？紅酒唔加一倍？呢啲係高級消費品，我贊成加嗰啲。如果政府真係為咗大眾着想，直情禁煙啦！好多貧苦大眾都係食煙，加煙稅對佢哋最大傷害。」阿Paul揚言煙仔照食，說罷還在記者面前吸煙。</p><p>「官僚風氣冇改變」</p><p>問會否要求特首曾蔭權和財爺曾俊華下台？阿Paul沒好氣說：「冇用！叫下台冇用，係風氣問題，官僚風氣冇改變，換人都一樣。」對財政預算案有甚麼建議？阿Paul說：「將免稅額提高啲，收入多嘅人就要交多啲稅。」為何不帶女友朱茵前來？他說：「驚推撞得犀利，同埋佢有嘢做。」阿Paul最後還笑說：「我覺得香港有樣嘢最優秀，向全世界、向國內同胞展現，睇吓我哋嘅遊行係點！」<br>除阿Paul外，杜如風、導演張同祖、MC仁及地下樂隊Hardpack也有參與遊行，張同祖鬧爆政府說：「呢個政府真係不知所謂，注資去強積金係錯嘅做法，俾人鬧完財爺先發爛渣每人派錢6,000蚊，完全係浪費，所以特首同財爺都應該落台。」<br>MC仁昨抱住一隻狗遊行往政府總部，無綫一名記者拿着咪牌準備訪問他，他竟然不屑說：「無綫，快啲執笠啦！」其他傳媒再上前問他來遊行有甚麼訴求？他舉起小狗說：「免費狗糧。」問他是否與朋友一起來？他不耐煩說：「同豬朋狗友嚟。」全程九唔搭八。Hardpack昨日扮作不同社會階層人士參加遊行，其中扮師奶的成員Kevin表示現時師奶買棵菜也貴過人，扮清道夫的成員Joseph則笑言加煙稅後再沒機會在街上執煙頭。<br>此外，昨日舉行簽唱會的Eason則贊成加煙稅，他表示：「呢啲始終係唔好嘅嘢，打擊係啱，百害而無一利，我自己真係好少食。」<br>採訪、攝影：杜錦麟、楊浩賢、黃曉程</p><p>話你知：敢言鬥士站出來</p><p>黃貫中昨日站出來參加「洋紫荊革命」大遊行，向財政預算案說不。其實阿Paul向來以敢怒敢言見稱，每遇不公平事，總會第一時間宣洩不滿。<br><br>事件：反高鐵<br>簡介：政府去年漠視菜園村居民硬推高鐵方案，身為60後的黃貫中轟政府一意孤行，寸曾特首好大喜功：「呢個行為係香港自我邊緣化，為求自我不擇手段一意孤行。」<br><br>事件：寸棒棒堂（左圖）<br>簡介：09年批評台灣組合棒棒堂咪嘴，結果被棒棒堂fans炸爆blog，黃貫中在演唱會尾聲忍不住爆一句：「3年後仲喺度先同我講。」<br><br>事件：寸港警（右圖）<br>簡介：08年到尖沙嘴出席平安夜倒數活動，被警察阻撓進入表演場地，他說：「捉賊槍戰時又唔見咁兇猛！」又指之前一心臟病人在明愛醫院門前失救致死乃官僚作風所致。<br><br>資料來源：《蘋果》資料室</p></body></html>