<html><header><meta charset="utf-8"><title>戀上大哥的皮床</title></header><body><h1>戀上大哥的皮床</h1><p>多用途七人車永遠不乏捧場客，難怪市場上MPV車多得眼花撩亂，作為日本MPV老大哥的三菱Grandis，風頭似乎被後起之輩蓋過，老大哥唔想變過氣大佬，當然要為自己改吓身。代理最近為Grandis提供DeluxePackage，將皮椅摺叠變成一張大床，實行變身皮氣大佬。<br><br>記者：趙慧敏　<br>攝影：周旭文　<br>Model：CatherineWong@Zmodel</p><p>軟軟皮氣享受</p><p>當香港MPV市場尚未發展到今日咁熱鬧時，三菱已經以Spacewagon現身市場，直至後期才被Grandis所取代，所以話佢係MPV界老大哥，絕對沒誇張。雖然現時MPV已走到去戰國年代，大中小型任君選擇，不過Grandis仍長賣長有，當然有其優點。<br>言而Grandis已露面了一段時間，但沒有過時感覺，尤其車頭的斜面大銀幕，視野度極高外，亦可為車廂帶來充裕開揚感，身處其中，猶如進入一個陽光充沛嘅小蝸居。雖暫時未聽聞車廠有為Grandis改款嘅舉動，不過代理都帶咗啲新意畀捧場客，提供DeluxePackage，追加一系列豪華配備，包括由絲絨座椅換上真皮座椅、6.1吋Kenwood顯示屏幕及音響，加埋新增嘅後泊車顯示鏡頭，就算唔係揸慣大碼MPV嘅駕駛者，泊車睇位都安全感十足。雖然新配備全部屬代理在本港加裝，不過質素一啲都唔輸蝕，尤其係真皮座椅，皮料柔軟承托力十足，帶畀你另一種「皮氣」享受。</p><p>毋須飛甩老套</p><p>雖然是車壇大哥級人馬，不過Grandis設計絕對襟睇夠型，事關車形已充滿時代感，除車身充滿流線型設計外，當中確要歸功於頭尾燈設計，車頭呈銳利三角的超白光頭燈、特大霧燈，為家庭車的外形添加跑味。至於車尾由頂而下的垂直煞車燈，透明外殼下的圓形燈泡，就算塞車跟住你車尾，都帶嚟視覺享受。<br>車廂佈局亦啱晒大人細路哥，以2+3+2設計，駕駛席留有中央通道，令一二排穿梭兩邊都無問題，配合尾排自由摺叠及雙天窗等設計，都屬MPV必要條件。新一代Grandis用上2.4公升MIVEC直四引擎，最大輸出165匹馬力，當轉數達4,000轉時，就可釋出22.1kg-m扭力，配上INVECS-II4前速加減自動波，雖然說不上勇猛的性能，就算滿載七人，絕沒有半點吃力感覺。</p><p>三菱Grandis</p><p>引擎：2,378ccMIVEC直四<br>馬力：165ps/6,000rpm<br>扭力：22.1kg-m/4,000rpm<br>傳動：INVECS-II4前速+/-自動波<br>售價：$239,900<br>查詢：27211111（寰宇汽車）</p></body></html>