<html><header><meta charset="utf-8"><title>0:1負伊拉克　跌落第3中國世盃夢危</title></header><body><h1>0:1負伊拉克　跌落第3<br>中國世盃夢危</h1><p>【世盃外亞洲區A組】國足勢危！中國國家足球昨晚在2014世界盃外圍賽，縱有名帥甘馬曹領軍，又有主場之利，怎知攻不強、守不穩，0:1不敵下半場得10人應戰的伊拉克，3戰得3分排第3，爭出線可能又要再等多4年。賽後，國內網民指摘中國足協陣前聘請甘馬曹領軍無用。</p><p>國足在深圳體育場估計約31,000名球迷面前，上演世盃外亞洲區A組第3輪賽事，主場迎戰伊拉克，全場一片紅海，聲勢強勁；可是開賽初段，中國未能藉主場氣勢及天雨而佔到任何優勢，反而被巴西名帥薛高執教的伊拉克佔得甜頭。9分鐘，伊軍前鋒穆斯達化卡連接應直傳突破越位單刀施射，被及時出迎的國足門將楊智救出。</p><p>尤尼斯一箭定江山</p><p>中國捱過初段後開始站穩陣腳，教練甘馬曹可能有感中場組織力非強，故部署加強中場壓迫，進攻則集中利用黃仁亮、於漢超、郜林及陳濤幾名攻擊球員的速度及個人突破能力，在兩路發動攻勢；戰至中段，這招看來初步奏效、主導中場，可惜陳濤及郜林的射門不是斜出，就是被伊拉克門將所阻，球迷在現場還有興致玩人浪助威。<br>伊拉克頂住中國攻勢，在上半場補時階段把握中國中堅杜威防守失誤，由穆斯達化卡連左路妙傳中路的隊長、07年亞洲足球先生尤尼斯門前撞入，伊拉克亦靠這個入球，半場領先中國1:0。
</p><p>網民鬧足協搵甘馬曹冇用</p><p>易邊後，主隊面對進一步加強防守的伊軍，礙於組織力弱，攻勢較上半場更疲弱，殺入禁區次數甚少，惟有靠遠射；只是射門冇準，就算換入吳坪楓及張呈棟，客軍縱有阿巴斯兩黃一紅被逐，可是國足仍無起色，最終主場輸波。中國球迷賽後無聲離場，網民賽後則狠批國足表現不濟，更指中國足協賽前兩個多月找來甘馬曹領軍，對國足沒有幫助。甘馬曹賽後則承認爭出線形勢非常困難，但仍未絕望。<br>同組另一場，約旦作客3:0大破新加坡，目前3戰全勝居A組榜首，伊拉克得6分排第2；3戰得3分排第3的國足，下場作客伊拉克可說是出線生死戰，必須全取3分，才能保出線希望。本報深圳專電</p><p>《花絮》<br>伊拉克粉絲踩場</p><p>伊拉克作客深圳，都有粉絲（左）專程撐場；俾人踩到上心口，一班喺門外賣中國紀念品嘅後生仔睇唔過眼，走埋去大叫「中國必勝！」</p><p>黃牛黨門票割價求售</p><p>中伊大戰門票好早賣晒，造就黃牛黨出嚟搵食，現場所見，380蚊人仔嘅門票開高一倍價錢；但到開賽前15分鐘，黃牛黨仲有成叠飛，最後要割價求售。</p><p>南非魔笛深圳暢銷</p><p>話晒主場，當然要畀啲主場氣勢，威震南非世盃嘅「魔笛」Vuvuzela就大派用場；賣紀念品嘅王小姐講，呢個價值30蚊人仔嘅小喇叭好好賣。</p><p>朴主永返國家隊生猛晒</p><p>喺阿仙奴坐冷板凳，一場英超都未踢過嘅南韓前鋒朴主永，返到國家隊就精神晒，周二B組主場對阿聯酋，憑佢先開紀錄、加上對手擺烏龍，主場贏2:1出，3戰2勝1和。朴主永近4場國際賽入7球，腳風順到不得了，阿仙奴領隊雲格係唔係要考慮重用吓佢呢？</p><p>記者採訪獲派三嚿水</p><p>國足大戰伊拉克，西班牙傳媒亦有派記者訪華報道，贊助商通常都有禮品包派畀記者。有位西班牙記者就好開心咁自拍拆禮物包，拆到有個信封，攞出300元人民幣好開心（圖），亦笑咗出嚟；睇嚟佢係唔知道，派錢係國內傳統，真係大驚小怪！</p></body></html>