<html><header><meta charset="utf-8"><title>諾貝爾經濟學獎 - 左丁山</title></header><body><h1>諾貝爾經濟學獎 - 左丁山</h1><p>2011諾貝爾經濟學獎名花有主，得獎人係兩位同班同學，同於一九六八年獲得哈佛大學經濟學博士學位嘅ThomasSargent及ChristepherSims，嗱，無論講甚麼大學排名榜，哈佛總是永遠名列前三名，真係抵佢嘅，一家大學對國家、社會乃至人類之大貢獻在於佢是否能夠培育一代又一代嘅精英，有幾多畢業生能在科、教、文、社、法、工、藝各方面有真正貢獻。哈佛年年精英輩出，今次在一九六八年博士畢業生中，竟有兩位榮獲諾貝爾獎，真犀利。香港嘅大學無論歷史長短，在未有博士生、本科生得到諾貝爾獎或者逸夫獎之前，不宜宣傳自己係亞洲第一，世界前三十名，諸如此類，否則人地聽到都會替香港面紅。<br>沙準教授大名鼎鼎，知名度高過仙士教授，兩人既係博士班同學，又曾同在明尼蘇達大學教書，相識已久，兩人各自研究理性預期模式嘅宏觀經濟學，各有成就，沙準教授在建造模型理論方面，仙士教授（哈佛讀數學系）在隨機統計方面，各有成就，兩者合起來，如雙劍合璧，為當代宏觀經濟學之理論與方法，奠下基石。L教授在明尼蘇達大學攻讀博士學位之時，沙準與仙士適值盛年，盛產論文，L教授話：「當年明大經濟系有四大天王，三位已得諾貝爾獎（Prescott，Sargent，Sims），還有一位NeilWallace唔知幾時排隊排到，我算夠運，能受四位教導。沙準教書頂呱呱，講義編排好就成為一本教科書，已經出版咗三本，博士生不可不讀。仙士教書冇咁醒，但佢啲數學統計學厲害，可用統計學證明好多宏觀理論是否可行，公共政策是否有效用。」<br>據L教授講，根據沙準與仙士兩位嘅理論與實證，聯儲局與歐洲央行之救市方法，根本無用，難以幫助經濟恢復正軌，克魯明不懂宏觀經濟學，與現實脫節，一味鼓吹政府赤字預算，只會繼續危害經濟。左丁山唔明白，克魯明與仙士係普林斯頓經濟系同事，伯南克亦來自普林斯頓，點解佢地唔虛心互相學習嘅呢？難道真是學人相輕？</p></body></html>