<html><header><meta charset="utf-8"><title>大扭力　起步爽　股惑戰車</title></header><body><h1>大扭力　起步爽　股惑戰車</h1><p>瑞典品牌Volvo出品的車系向來予人沉實斯文的感覺，即使近年努力改頭換面，新車款式都以年輕潮氣為主，好似擁有一個圓形靚股的C30，橫睇掂睇都只是一部年輕揭背小車。不過今次到港的T5R-Design版本，加包圍又加馬力，有埋WTCC落場身份作後盾，頓時為小車仔釋出大戰意。<br><br>記者：許維雅<br>攝影：伍慶泉　<br>Model:Candy@GME</p><p>先天擁攻彎本領</p><p>由S40及V50所衍生出來的C30，可以話屬Volvo車系之中最討年輕人歡心的車款，自舊年Facelift後更新的活力新面貌，就更加令人覺得越望越可愛，加上車側立體骨位結合車尾品字形設計的與眾不同造型，一個起勁有力的靚股車尾更係令人留下最深刻印象的地方。<br>四座雙門的C30，屬於小巧揭背車型，長闊高只有4,252×1,782×1,447mm，先天性就已經有攻彎的本事。今次到港的C30T5R-Design版本，換上2.5公升引擎，比起2.0版本多出85匹馬力，最高達230匹，扭力亦激增135Nm去到320Nm，轉數更低至1,500轉便可全數釋出，0-100km/h只需7.1秒，極速可達每小時235公里，立刻大大提升了飆車攻彎的意欲，可以將C30的優點盡情發揮。再配合近年VolvoT5系列經常出現的五前速Geartronic波箱，1,426公斤車重的輕巧車身，起步加速反應確實夠晒爽。</p><p>車尾門好睇唔好用</p><p>雖然於好多車迷眼中，230匹馬力依然感覺碎料，但C30T5引擎其實可透過電腦程式將馬力谷大到400幾，戰意潛力無限。更何況C30T5有份參與WTCC世界房車錦標賽，下個月將會於澳門賽場上出現，呢份虛榮感同樣誘發鬥心。<br>內涵加料，襯衣當然要加套R-Design禮服配合，頭尾泵把擾流、兩側裙腳及車頂擾流尾翼等包圍套件，雖未算得叫誇張惡相，但比起2.0版更煥然醒神。此外，內櫳都有不少R-Design的專屬配件，包括鋁合金腳踏、有金屬點綴的R-Design軚環、壓上R-Design印花及縫上明線的真皮椅等，全部配件都有助車手們上身時增添操控感，感覺較高貴。新車夠好玩，有時亦要考慮實用性，233公升尾廂、後座十分輕易摺合的設計，都為雙門車的靈活及實用性取回些少分數，呢個時候又要講番個靚股，前衞創新的全玻璃尾門設計雖然是另一值得欣賞的地方，但上落大件行李會帶來些少不便。</p><p>VolvoC30T5R-Design</p><p>引擎：2,521cc直五<br>馬力：230hp/5,000rpm<br>扭力：320Nm/1,500-5,000rpm<br>傳動：Geartronic五前速自動波<br>售價：$389,000<br>查詢：29273388（富豪汽車）</p></body></html>