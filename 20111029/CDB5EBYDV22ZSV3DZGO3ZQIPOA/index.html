<html><header><meta charset="utf-8"><title>4.7"巨芒夾Beats　靚聲加大碼</title></header><body><h1>4.7"巨芒夾Beats　靚聲加大碼</h1><p>揀手機就好似買衫咁，既要襯色，又要夾Style，但基本共通點都係力求靚芒兼好聲。趁聖誕前發力嘅HTC，繼SensationXE後，話咁快又宣佈同系新作XL。機如其名，4.7吋巨芒比前作XE嘅4.3吋更大，絕對係手機中嘅XL級（加大碼）！當然唔少得潮爆嘅Urbeats耳筒，實行聲畫夾擊，問你點頂！<br><br>記者：陳國輝<br>攝影：楊錦文</p><p>硬撼GSII　靠巨芒險勝</p><p>賣超闊靚芒，通常係高階機專利。雖然未知零售價，但級數咁接近上一款XE，再加跟機附送Urbeats耳筒，預計五千大元無走雞！查實玩靚芒又何止XL，例如Samsung機王GalaxySII，將佢拍埋XL比較，雖然4.3吋芒稍為輸蝕，但用料似乎略勝一籌。而XL和GSII分別採用SLCD以及SuperAMOLEDPlus屏幕，後者色水明顯鮮艷一啲，光度亦比較強。而兩者解像度同樣為480×800，論圖像嘅細緻程度，勢均力敵！總括嚟講，HTC今勻最有優勢，都係個芒贏咗0.4吋喇。</p><p>800萬像玩HDR　色均勻</p><p>咁大個芒，除咗睇相煲劇，用嚟影相也有絕對優勢！XL配置800萬像素鏡頭連雙閃燈，規格未至於頂級，但值得讚係添加咗幾項新PhotoEffect，強化咗娛樂性。只要啟動相機，用手指一掃，畫面左邊就出現Effect選項，除之前見過嘅扭曲、漸暈、景深之外，個人覺得最實用係「背景HDR」，佢能夠將背光主體與背景色彩調至均勻，睇落順眼自然，唔講仲以為佢想撈過界變專業DC。<br>音色方面，除咗附送Urbeats耳筒，當然唔少得BeatsAudio音響效果。不過有網友批評，外國提供埋BeatsSolo版本，附送笠頭式耳筒，如果香港用家真係想買，惟有等返水貨喇。</p><p>HTCSensationXL</p><p>系統：Android2.3　<br>處理器：1.5GHz<br>制式：WCDMA/GSM四頻<br>體積：132.5×70.7×9.9mm　<br>重量：162.5g<br>主要功能：4.7吋WVGA屏幕、800萬像素相機、雙閃燈設計、f2.2大光圈、720p拍片、BeatsAudio音效技術、16GB記憶體<br>售價：待定（11月推出）</p></body></html>