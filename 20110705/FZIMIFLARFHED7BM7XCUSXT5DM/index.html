<html><header><meta charset="utf-8"><title>最薄防水手機　攝入比堅尼</title></header><body><h1>最薄防水手機　攝入比堅尼</h1><p>拎埋防水手機去沙灘玩Snap，不嬲都唔係新嘢！至弊佢重量兼Size都唔算細，想行開吓游水都唔容易。新到場DoCoMoN-06C，厚度只有7.9mm，成為全球最薄嘅防水手機，仲薄過Android機王SamsungGalaxySII，誇張到攝入比堅尼仍然有位剩。攝住嚟游水？不妨試吓囉！<br><br>記者：陳國輝<br>攝影：林栢鈞<br>Model：AnnieG.@GME</p><p>薄機身勝GalaxySII</p><p>見到防水手機，第一時間會諗起SHARP！不過呢部N-06C由NEC操刀，同樣支援IPX7防水功能，可於1至1.5米水深地方使用，即係話潛入水底影相都無問題！但留意佢唔似SHARP咁配置安全保險掣，例如電池蓋唔小心揭起咗，就有機會即時入水。至於鏡頭僅510萬像素，同SHARP的1,600萬加CCD鏡頭相比，質素明顯差幾遠。不過N-06C以7.9mm超薄為賣點，比較現時最薄嘅Android手機SamsungGalaxySII，拍埋似乎差唔多，其實數據上N-06C更薄多0.59mm。</p><p>加推amadana特別版</p><p>今次抵港嘅係官方解鎖機，無中文介面之餘，訊號穩定性以及上網全部無問題。特別一提，水貨除咗有金色同粉紅色，另有日本家電品牌amadana的Crossover版，外殼呈深啡色，跟機附送真皮手機套以及內置格仔紋Wallpaper，整體感覺比較Grand啲。</p><p>DetailsSnap</p><p>Profile</p><p>系統：Android2.3<br>處理器：QualcommMSM82551GHz<br>制式：WCDMA<br>體積：128×64×7.9mm<br>重量：約113g<br>屏幕：4吋輕觸芒<br>通話時間：約250分鐘<br>備用時間：340（3G）/220（2G）小時<br>主要功能：約1米防水、拍攝及播放720p影片、510萬像素鏡頭、ISO12800高感光度、支援microSDHC記憶卡、Quickoffice閱覽器<br>顏色：金、粉紅、啡<br>查詢：三禾電氣（23740618）</p></body></html>