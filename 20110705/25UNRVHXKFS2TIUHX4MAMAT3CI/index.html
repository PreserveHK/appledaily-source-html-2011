<html><header><meta charset="utf-8"><title>食典：平霸吋厚初戀西冷　五成熟最粉嫩</title></header><body><h1>食典：平霸吋厚初戀西冷　五成熟最粉嫩</h1><p>「唔係想食你嘅麪，只係想見多你幾面啫。」最經典愛情故事？未算，喺銅鑼灣我食到初戀鐵板西冷！話說四十五年前，有對初戀情侶花$8.5鋸咗個刻骨銘心嘅扒，情侶後成夫妻，為令天下情侶可以食燭光晚餐鋸平扒，所以開茶記，賣$19.8靚扒……<br><br>記者：朱崇德<br>攝影：林栢鈞<br>Model：Hidy@GME</p><p>$19.8西冷日賣過千</p><p>鐵板西冷？今時今日有乜未食過？你請我食我都要諗過，何況西冷一早俾唔少茶記或所謂扒房做衰個朵，同「柴皮」、「咬唔開」、「鋸香口膠」等形容詞掛鈎。不過如果你同我一樣係70後，將時間推番前三四十年，菜薳牛肉就周街食到，靚西冷？係高級西餐廳同扒房嘅高級食物，比照番物價，同家去日本食十幾級和牛差唔多，唔係人人食得起o架。<br>十五年前$19.8一件靚西冷有幾大魔力？問第二代老闆Nansen，佢話：「我家呢間餐廳叫『新聯威』，前身叫『新記』，銅鑼灣老街坊一定記得，想當年超市同日本百貨都無冰鮮西冷賣，去扒房鋸個扒起碼開價過百，我老爸推出$19.8西冷扒真係好震撼，中環同銅鑼灣兩間店可以日賣過千份。」唔好懷疑食客吞吐量，「好多客等唔切，直情要生扒外賣，出面周圍搵唔到吖嘛，我哋有得賣仲要賣得平，買返屋企玩煮飯仔撐枱腳，不知幾Warm。」到今日百物騰貴，靚扒都不過起咗個Double，$40鋸到靚鐵板西冷，仲想點？
</p><p>澳洲西冷嘆重牛味</p><p>齋睇Menu，你唔會知呢件澳洲牛扒有幾巴閉，喫過你自然會直豎拇指，四十大元可以喺銅鑼灣地段喫扒房級數冰鮮西冷，真係幾感動。西冷約一吋厚，煎成金黃色，切開肉色仲好Pink，唔叫Middle五成熟係損失，做法仍跟足老派扒房，用甘笋、西芹、椰菜做醬汁。落刀一鋸，你唔會有疑似切牛油嘅腍散手感，因為澳洲西冷肉質纖維強，主攻重牛味重口感，我認為同美國牛有得揮，難得連邊位條牛脂都煎得脆口甘香，有種重拾細路哥年代鋸扒感覺。<br>脆皮燒腩同金牌叉燒都係招牌菜，一句到尾，用靚料無得呃，只用五花腩同脢頭豬肉做叉燒，五花腩位肥中帶肉，唔會一味死肥，肥位都有肉，層次分明，Nansen：「腩肉，我揀生長年期較短嘅豬隻，肥瘦分間，先唔會食到一口油。」而叉燒肉地都係好正，明顯睇到既似筋又似膏嘅一層，一咬即化，做好菜唔難，但要用靚料囉。食肉獸可以一試澳門豬扒包，有肉始終好咬口得多，濃濃麪粉香連薄煎豬扒，亦一大人間美味是也！</p><p>新聯威餐廳（28081908）<br>地址：銅鑼灣渣甸街54至58號1樓</p><p>濃湯隔過夜</p><p>講講吓茶記，點解無端端又多間「樂心冰室」？因為佢哋係姊妹舖囉，樓上「新聯威」係茶記，主力做廚房爐頭小菜；樓下「樂心」係冰室，着重水吧輕巧小食，簡單講，冰室即下午茶三點三咬包飲茶啪碗麪嘅蛇竇是也。樓上茶記足四千呎，夾埋地舖二千呎冰室，唔好話酒樓，喺銅鑼灣地段都好難搵到咁大個舖位，Nansen話：「係自己舖頭，少咗租金壓力，做好菜用靚料都得心應手好多。」我咁睇啦，須知兩個舖位市值三億以上，唔放手，反而自己落手落腳搞食肆，無Heart搞嚟把鬼咩。<br>鎮店之寶有番茄牛肉濃湯意粉，每日用廿斤鮮番茄配五六斤牛尾鮮煲，「都會落茄膏吊味，不過份量比一般店舖少，只會用半斤，每啖湯都飲到真鮮茄味。」不過最過癮之處，係湯會放隔夜出味，唔明？飲過隔夜羅宋湯未？嗰種隔過夜再煲嘅老火湯口味，唔係一味死煲爛煲就煲得出，和味好多！湯底正，鮮牛肉都唔削，精選爽嫩牛冧肉，快灼至僅熟，一望牛肉紋理，你會食慾大增。</p><p>富豪皮蛋搭上鯪魚球</p><p>最近「樂心冰室」仲推出懷舊冰室小食，黑白凉粉玩高質新加坡貨，唔係露天擺街市貨色可比，配澳洲牛奶凍，黑白分間賣相好靚仔，一舀，擺入口，口感軟爽甜，慢慢跣入喉嚨嗰種感覺，絕對透心凉。皮蛋鯪魚球係老派變革菜，開邊，皮蛋心水凝蕩漾，Mansen：「一般皮蛋用石灰醃製，我選用傳統古方醃做嘅皮蛋。」即係乜？即係用馬尿加禾稈草醃製囉，好出奇咩？好多富豪酒家都係用呢隻皮蛋，不過富豪酒家每隻賣幾十蚊，呢度連手撻鯪魚肉酥炸，擺低$48食到！魚肉帶微微果皮清香，外面彈牙裏面溏心，超正。<br>奶油脆脆豬亦係佳品，無錯係零賣相，但包皮入口真係有種玻璃四散嘅感覺，我覺得係近年港式下午茶最偉大發明，一件飽到上心口嗰隻。</p><p>樂心冰室（29727811）<br>地址：銅鑼灣渣甸街54-58號地下</p></body></html>