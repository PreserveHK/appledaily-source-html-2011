<html><header><meta charset="utf-8"><title>中環在線：任由大行唱淡港交所　李小加唔小家 - 李華華</title></header><body><h1>中環在線：<br>任由大行唱淡港交所　李小加唔小家 - 李華華</h1><p>港交所（388）噚日搞酒會賀成立11周年，唔使問，梗係各路財金精英嘅畀面派對喇！不過，喺派對前夕，港交所俾高盛、大摩兩間大行連環唱淡兼降級，所以華華成班行家一見到主人家、港交所行政總裁李小加，就算幾唔啱聽都好，都要問下佢點睇。<br>而兩杯到肚飲到面紅紅嘅小加就話：「唔緊要！」，似乎並未俾大行狙擊到喎！</p><p>11周年畀面派對　猛人雲集</p><p>除咗好豁達唔介意俾大行唱淡，小加仲寸番兩間大行：「佢鍾意叫買咪買，鍾意叫賣咪賣，香港喺自由市場嚟o架嘛，呢個亦都喺香港嘅好處！」睇得開之餘，仲借機宣傳下個market，小加果然EQ高兼唔小家！<br>講番個酒會，財爺曾俊華、財庫局局長陳家強、證監會主席方正、中策（235）主席馬時亨等猛人都有現身，就連稀客銀娛（027）主席呂志和、遠東發展集團主席邱德根都有捧場。<br>之不過，場面墟冚唔等於有好多人肯講嘢，由於個個都口密，所以到酒會尾聲，財庫局副局長梁鳳儀準備走人嗰陣，傳媒即刻追住佢「癡纏」一番，由商業信託上市、人民幣發展，到小QFII同ETF，總之咩都問一餐；可憐梁副局長本來想搵公關擋駕，點知連啲公關都閃埋……唔知返到去，有無人會俾副局長抦呢？<br><br>李華華<br>mailto:LiWaWa@AppleDaily.com</p></body></html>