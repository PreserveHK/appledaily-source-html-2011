<html><header><meta charset="utf-8"><title>求驗客手記：旋風式促銷紅魔DVD星仔聽日襲港 - 求驗客</title></header><body><h1>求驗客手記：旋風式促銷紅魔DVD<br>星仔聽日襲港 - 求驗客</h1><p>曼聯債務纏身，咁就惟有辛苦一班麾下球星，要四出幫手「跑數」，促銷《曼聯2010/11賽季全紀錄》DVD。香港站就分咗畀30歲嘅朴智星，呢位話自己喺曼聯時日無多嘅南韓中場，亦要幫手撲水，聽日下午兩點半帶埋冠軍獎盃現身中環HMV，幫300位預訂咗DVD嘅球迷簽名，簽名後佢當晚就走，想見「三肺星」一面嘅球迷，到時去嗰度碰碰運氣。<br>其實今次想見「三肺星」一啲都唔貴，港版DVD只售129蚊，比英國版19.9英鎊（約250港元）平一半，香港HMV話以星仔簽名會預售DVD嘅反應算唔錯，由上周四開始到噚日，已經賣出八成。都係嘅，朴智星話晒都喺曼聯唯一一個亞洲球員，點都有D亞洲粉絲，派佢嚟香港促銷都有道理。留港唔夠24個鐘嘅朴智星，當晚會飛走，到上海同北京繼續促銷DVD，真係辛苦晒喇。</p><p>中環HMV幫fans簽名</p><p>星仔對上一次嚟港已經喺05年隨紅魔出征亞洲之旅，轉眼間事隔6年，由於佢同紅魔嘅合約下季就屆滿，唔怪得佢近排放風話同曼聯嘅賓主關係去到倒數階段；單係呢句，相信都有唔少紅魔躉去見佢「最後一面」。<br>近年參與唔少足球慈善活動嘅星仔，聽朝到港後十點半會到灣仔君悅酒店開記招，中午到中環HMV幫fans簽名，由於時間太趕，佢只會簽名而唔會合照，fans想偷雞到時要執生，唔係真係冇機會。<br>講番隻DVD，裏面紀錄咗曼聯喺剛結束嘅英超賽季中，成功爭霸嘅歷程及獨家專訪，除咗星仔，其他球星好似里奧咁，都會被派到世界各地促銷。香港USoccer曼聯網網主小碧話香港曼聯迷已訂咗廿幾隻，佢自己要返工去唔到簽名會，但會去機場碰下運氣。</p></body></html>