<html><header><meta charset="utf-8"><title>求驗客手記：轟38球神射手在望C朗執番個桔 - 求驗客</title></header><body><h1>求驗客手記：轟38球神射手在望<br>C朗執番個桔 - 求驗客</h1><p>咩叫跌咗個橙執番個桔？皇家馬德里嘅基斯坦奴朗拿度（C朗）就係人辦嘞！皇馬已經爭標無望，不過C朗就冇留手，周日作客贏維拉利爾3:1嘅聯賽，又省入兩粒，西甲射手榜足足拋離休息嘅美斯7球，首次成為西甲神射手呼聲極高，亦好大機會破埋名宿山齊士等名宿保持嘅西甲單季入球紀錄。</p><p>客破潛艇梅開二度</p><p>皇馬周日作客維拉利爾都算係例行公事，不過教練摩連奴就仍然好認真，派遣好多主力上陣，尤其係爭緊神射手嘅C朗。而一眾皇馬隊友都好識做，雖然17分鐘馬些路單刀建功，為皇馬先開紀錄，不過之後入球機會，就造就晒畀C朗。5分鐘後卡卡博到禁區頂罰球，呢啲機會C朗又點會放過，施展重炮射入。</p><p>平西甲單季入球紀錄</p><p>換邊後，維拉利爾一度由卡尼破蛋，點知C朗啲入波運，到補時階段都仲有；迪馬利亞又博到罰球，C朗一聲唔該又「響袋」，呢場入兩粒，其實以呢3場計已經少咗，不過都夠晒數拋離美斯。<br>唔經唔覺C朗近3場入咗9球，累積聯賽入球達到38球，已經平咗山齊士及沙拉嘅西甲單季入球紀錄（見附表），下場西甲煞科戰對篤定降班嘅艾美利亞，只要繼續有貨交，C朗更加可以獨霸。由於皇馬教練摩連奴繼續玩封口，賽後記者會由助教卡蘭卡出席，卡蘭卡就話：「雖然勝負對排名於事無補，不過己隊仍然有很多目標，C朗成就了球會另一紀錄，我們也希望成為今季入球最多的球隊。」<br>巴塞打入歐聯決賽，爭神射手呢啲嘢，美斯就梗係擺埋一邊；周日主場對拉科，哥帥就收起美斯、沙維等主力，安心係後備席，睇方達斯、約拿芬杜斯山度士、謝法倫等師弟比賽。因為巴塞留晒力，僅和對手0:0。最後一場聯賽作客馬拉加，除非美斯神奇地入7粒，否則阻止唔到C朗成為神射手嘞！</p></body></html>