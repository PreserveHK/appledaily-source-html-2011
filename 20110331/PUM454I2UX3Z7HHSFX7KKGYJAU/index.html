<html><header><meta charset="utf-8"><title>食典：精品酒店慢煮至上　和牛面頰燴五小時</title></header><body><h1>食典：精品酒店慢煮至上　和牛面頰燴五小時</h1><p>將於四月中正式開檔的HoteldeEDGE貫徹精品酒店概念──地方小只得一間餐廳，附設酒吧兼提供早餐外賣；加拿大靚仔廚師坐鎮，堅持慢工出細貨，煮得慢，食物才見精緻美味，如一道牛面頰，燴足五小時才上枱，難怪試業期間已盡得附近OL歡心。<br><br>記者：張善綸<br>攝影：黃子偉</p><p>名師設計　貼心服務</p><p>deEDGE有32層共90間客房，由AntonyChan操刀設計，他曾獲選為「全球首50名著名設計師」，並奪「大中華傑出設計大獎」等。酒店設計有型格，富大自然氣息，外牆用Earthtone顏色紙皮石，白色大堂襯上大幅竹牆，房間裝修簡約，客人還可利用房間的電子遙控器下指令，自有專人幫你調校枕頭軟硬度或拿報紙給你，非常貼心。</p><p>餐廳：靚仔總廚坐鎮</p><p>「deEDGE」不屬大酒店氣派一類，行過門口分分鐘走漏眼，不過這種細小精密格局，正是精品酒店特色所在。<br>如此彈丸Size，僅得一間餐廳酒吧「glo」，餐廳面積也不大，只可容納四十人，用偏暗黑色做主調色，天花及牆壁的玻璃加裝燈光，切合餐廳名字「glo」，即發光發亮的意思，一幅幅鏡面牆及光面地板，也收增加空間感之效，營造寬闊的視覺效果。走到餐廳盡處，有個開放式廚房，望進去，噢！我恍然大悟，終於明白這餐廳的真正發亮點在哪裏，就是在廚房裏全神貫注做菜的總廚RobertLockwood。平時見慣的鬼佬廚師多數頂住個大肚腩，突然見到身材Fit到漏兼面尖尖的他，當真眼前一亮。<br>這靚仔廚師來港半年，過去一直在加拿大打拼，曾於溫哥華DivaattheMet等著名餐廳當廚，並跟隨過得獎名廚DanielBoulud工作，經驗豐富。他堅信慢工出細貨，如和牛面頰燴足五小時，肉質鬆化無比，入口無筋，又如椰菜花忌廉湯上的蘋果粒，放入真空袋慢煮，保留到甜味和生蘋果般的爽脆度。他亦擅長Mix&amp;match，意大利粉糰Gnocchi加入中式食材酸蕎頭，酸香與忌廉汁好夾；朱古力甜品則加入海鹽，鹹鹹的味道反而把甜味提升，入口不會太過甜膩。食物出品製作認真，怪不得試業首周已經座無虛席，尤其是在附近上班的OL，人人捧場，並大讚Robert靚仔熱情又好客，無訂枱的客人都要摸門釘。</p><p>酒吧：調出心水雞尾酒</p><p>對住靚仔Robert吃得開心，不如坐低飲杯更盡興，開放式廚房另一端有個Loungearea，小小酒吧是調酒師Marvid的天地。加入「glo」前，他在蘭桂坊HotelLKF內的「Azure」當調酒師，熟知一班中環蒲友口味：「現在不少女客人都喜歡喝酒，所以雞尾酒會用多點新鮮水果，既香甜，又不會假得似果汁，我喜歡創作新口味，也可按客人喜愛的口味即場調配。」如Marvid-Lous，就用上大量新鮮香蕉及士多啤梨，果肉打碎後加入雞尾酒中，每一口都有果香。荔枝也是雞尾酒常用水果，Marvid自己用糖水浸荔枝肉備用，味道當然新鮮甜美。</p><p>早餐：外賣上班好飽肚</p><p>作為酒店唯一一間餐廳，怎可能不提供早餐？不過「glo」擺明想做附近Office生意，特設早餐外賣服務，就算趕着上班無時間坐低慢慢吃，都可外賣回公司好好享用酒店級早餐。<br>早餐共有八款，其中四款可以外賣，有飽肚的三文魚Bagel、歐陸式的凍肉拼盤伴芝士鮮果、健康的雜錦西餅伴鮮果及最受OL歡迎的希臘乳酪巴菲，全部份量十足，保證飽肚。堂食也有好選擇，首推經典早餐EggBenedict，有大大塊洋葱麪包，奄列亦用靚料，加入意大利Parma火腿及Parmesan芝士。吃過如此好早餐，人也精神點，工作也起勁點。</p><p>glorestaurant+lounge（35599971）<br>地址：香港干諾道西94-95號HoteldeEDGE1樓</p></body></html>