<html><header><meta charset="utf-8"><title>10年kubrick　未賺錢．未猝死</title></header><body><h1>10年kubrick　未賺錢．未猝死</h1><p>彈丸香港，天天向錢看，商場連鎖店當道，小店窮途，迅猛之勢已達病態臨界點，猶幸仍有奇蹟發生。kubrick在油麻地偏安一隅，在奇特土壤下發芽、成長，十年過去，根已成樹花已開，釀製出多用途的本地文化地標。且看一班聲書藝本地薑圍講，它如何奇妙。<br><br>記者：蔡俊業<br>攝影：陳陶鈞、周旭文、楊錦文<br>鳴謝：kubrick、YMCArts!及《壹週刊》提供部份圖片</p><p>到家都未賺錢</p><p>無論是地產霸權抑或只是商業社會的自然定律，過去十年連鎖店急速擴張，小店買少見少，尤其上樓書店，眼見個性格調兼備的阿麥書房都會突然執笠，無法叫人不心驚。害怕樂文、田園會捱不住緊隨阿麥之後，奇怪是，我竟然沒為kubrick擔心過，皆因眼見為實——每次到電影中心看戲，路經偌大的玻璃窗，必定見到顧客散落各處，這邊的嘆咖啡、吃意粉，那邊的打書釘、翻雜誌，人氣仍盛。不過kubrick話事人譚麗雯（Amanda）卻半帶認真的向我解釋，事實並非如此，「其實我哋到家都仲係賺唔到錢，銷售額係有喺度，但本身利潤好低，我畀得租金同燈油火蠟都唔夠畀人工！」如此說來，情況相當險峻，難怪有支持者用行動力撐，希望此店能夠長存下去。「舊年7月第一次幫《信報》做訪問，出咗街之後，記者話居然第一次收到讀者回應文化版嘅訪問，大意係講一定會好支持kubrick；記者覺得好感動，於是就forward番畀我。」粉絲擔心kubrick隨時在大市場的壓榨下猝死，只因對他們來說，在油麻地果欄旁邊，難得找到一個有書有歌有咖啡，予以喘息空間的奇妙天地。物以類聚，文化藝術人都會經常來到kubrick看書、表演、參展甚至幫襯，對他們而言，這家小店又為他們帶來甚麼呢？</p><p>唱友：這裏唱歌被尊重</p><p>「我住喺太子附近嘛！」因住家就在油尖旺隔籬，黃靖（Jing）經常到kubrick閒逛，兩年前的十月秋夜，他穿了件白灰色恤衫，戴上紳士帽，一支公，一支結他，到台前獻唱。由英國大學畢業回港，投身街頭表演行列，他最愛隔一段時間便轉換地方觀察聽眾反應，試過平民到走上銅鑼灣街頭高歌，亦試過隆重到去中環及灣仔酒吧唱live。他坦言在kubrick表演，跟他在街頭和酒吧的感覺大不同，「中環、灣仔嗰啲擺明係飲嘢、食飯，同埋始終係蒲區，觀眾唔容易投入；油麻地呢度嘅觀眾就好投入、好文靜，我覺得佢哋係好認真去聽歌詞，有被尊重嘅感覺！」由於只售非酒精飲品，Jing覺得營造出獨特氛圍，「呢度有佢嘅好亦都有佢嘅唔好，因為我覺得音樂同酒精係有直接聯繫，無酒飲對做livemusic係有少少影響氣氛，但呢樣嘢亦令到kubrick有好強嘅character。」他解釋，所謂的character是由於kubrick包含書店，加上場地所限，較適合唱作人表演輕音樂，「佢哋嘅歌詞好緊要，但現場唔會有drumset，亦唔會有過多嘅amplification蓋過人聲而聽唔到文字，所以到頭來呢件事又係好kubrick。」Jing直言kubrick的存在，正好舒緩本地獨立音樂人欠缺表演場地的問題。現時表演音樂，康文署轄下的文娛中心是主要選擇，「其實唔細，閒閒哋都有四五百人，但就算一隊五人band都難以號召咁多人；細的收費又高，像麥高利同藝穗會觀眾席都係七八十人，而且麥高利都唔平！」</p><p>樂人：方便某些人認識新嘢</p><p>比Jing更早，現為「儉德大廈」樂隊成員的獨立音樂人大森，早於2004年已為YMCA在kubrick表演，「喺呢度玩嘅感覺比較得意，因為有啲人買緊書，有啲人煮緊嘢食，有啲人收緊錢，有啲人喺度睇緊你，你覺得自己表演嘅同時又唔覺得自己喺度表演緊，唔似企喺台上面話好認真去表演畀人睇！」闊別六年，去年12月再為YMCA的「書發聲」迷你音樂會表演，大森認為kubrick為一班獨立樂隊提供一個向大眾宣揚的門路，「可能有啲人唔覺意行入嚟就聽到，人有時都幾懶，你唔會專登去搵，呢個地方係方便到某啲人認識一啲新嘅嘢，書又好，音樂又好。」兩次經驗令他反思店舖的用途，這讓我想起去北京旅行時，曾到過一家開在帽兒胡同的火鍋店，到了周末就會變成獨立樂隊的舞台，這不就是kubrick的內地火鍋版嗎？</p><p>設計師：我的書在這裏賣光</p><p>YMCA跟kubrick合作的「自發作創意DIY書展」，是每年重點活動，最廣為人知是蘇真真《香港潮語學習字卡》為第三屆（2007年）參展作品之一。全職平面設計師的章柱基（Kila）就是因為看到蘇真真的成功，於2008年與FunFun一同創作《相thefacebook》一書，以不同國籍、背景及年齡人士的大頭照，配合分析來解釋何謂「相由心生」。「我嘅作品唔係大眾化，呢間書店比較適合賣我的作品，因為放喺kubrick會吸引到一班讀者，佢哋會接受到我嘅作品。」結果60本書悉數售出，更吸引台灣及海外的讀者接洽希望購買，「亦因為咁我憑呢個機會攞咗兩個創作獎項，而最好的result就係俾G.O.D楊志超先生睇中，未來會大量出版。」而參加過第一屆及第三屆「自發作」的喜嘻果亦分別在展覽中出版了兩本書售賣，「kubrick會搞好多唔同event，例如讀書會，吸引到一班鍾意睇書嘅支持者。就好似一張凳，可唔可以唔係只因為賺錢而存在呢？」她坦言已做了kubrick客人很長時間，見證這家小店的地位轉變，「近年間香港的書店越來越少，經營越來越難，kubrick作為書店和cafe變得好罕有。如果呢種空間可以生存落去，已經好值得欣賞！」</p><p>Wanderingkubrick</p><p>kubrick十年紀</p><p>‧2001年：油麻地kubrick於11月25日正式開業<br>‧2002年：2月，第二間kubrick奧海城店開業；同年油麻地舉行「藝術家駐場計劃」及at17小型音樂會<br>‧2003年：首度出版小說─—葉志偉《突然獨身》<br>‧2004年：首度進軍香港書展<br>‧2005年：5月，第三間kubrickapm店開業<br>‧2006年：走出油麻地，到PalaceIFC舉行「thecitizens」展覽；開業五周年，同年奧海城店結業<br>‧2007年：8月開始逢周五晚舉行「kubrickFridayLive」<br>‧2008年：--<br>‧2009年：衝出香港，於北京開辦首家內地分店<br>‧2010年：第二家內地分店年底於杭州開幕<br>‧2011年：kubrick十周年紀念，油麻地店將於四月開始小休裝修，並舉行多個紀念活動。</p><p>kubrickfacebook專頁：<br> http://www.facebook.com/kubrick.10 </p></body></html>