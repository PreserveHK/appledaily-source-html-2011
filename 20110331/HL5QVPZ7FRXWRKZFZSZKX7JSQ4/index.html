<html><header><meta charset="utf-8"><title>ATRIX4G抵港實測　手機變電腦</title></header><body><h1>ATRIX4G抵港實測　手機變電腦</h1><p>問你一句！iPhone有幾勁？可能你會答抵得住半部Notebook！Motorola話要再玩大啲，Atrix4G只要加個Docking，真係可以變身電腦。手機從此不再是手機，唔知以後有幾多人會跟風呢？<br><br>記者：許福合<br>攝影：梁細權</p><p>qHD4吋解像</p><p>號稱史上最強，Atrix4G硬件真係有直追Notebook之勢，處理器行雙核心1GHz，盛傳係用nVIDIATegra，配合首次使用嘅qHD屏幕，解像度達960×540，比巿面上一般4"機都高，再加埋用上多一倍嘅1GBRAM，開多幾個軟件都唔怕窒！</p><p>LapDock　一插變NB</p><p>Atrix4G支援AT&amp;T4G網絡，但暫時香港享用不到，系統行Android2.2。特別之處有專用LapDock配件，貌似Notebook，其實齋得個空殼，內裏只得11.6"屏幕、鍵盤及電池；機背插入Atrix4G後，就會變成全機系統核心，並可當Notebook使用；LapDock僅重1.09kg（加埋手機共重1.23kg），可攜性極高！<br>接上LapDock後，手機會自動啟動內置WebTop桌面，外觀有啲似MacOS，同樣底下有條Dock，上面有軟件快捷鍵，最常用應係《Firefox3.6》，同PC版功能差不多，甚至連擴展程式都可使用，亦有Flash播放器，試過上《蘋果》睇片網，播片完全暢順。桌面仲會見到《MobileView》，可打出及接收電話，亦可開啟手機內Apps、檔案及影片。</p><p>實況試玩！</p><p>高清多媒體底座　直出電視</p><p>配件之中還有個家用式──高清多媒體底座，可經HDMI接駁電視或顯示器，將Atrix4G當作媒體播放器使用，畫質都有720p。底座上設有3組USB，接駁鍵盤同滑鼠後，再啟動WebTop，仲可以當埋Desktop咁用。</p><p>同場加映XOOMAndroid3.0</p><p>Motorola進軍平板電腦，推出XOOM，更搶先使用Android3.0Honeycomb系統。與現時一般Android平板不同，XOOM介面會有更美觀視覺效果，10.1"WXGA（1,280×800）闊屏幕，可以用盡晒嚟睇片。</p><p>Profile</p><p>系統：Android2.2<br>RAM：1GB<br>儲存：16GB<br>記憶卡：microSD<br>鏡頭：500萬像素自動對焦、前置VGA鏡頭<br>屏幕：4"qHD觸控屏幕（960×540）<br>通話/備用：9小時/250小時（3G）<br>體積：63.5×117.75×10.95mm<br>重量：135g<br>查詢：Motorola（25063888）</p></body></html>