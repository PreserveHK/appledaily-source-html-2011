<html><header><meta charset="utf-8"><title>迪士尼×Kinect　任攬白雪公主</title></header><body><h1>迪士尼×Kinect　任攬白雪公主</h1><p>嫌香港迪士尼太細，想遠征美國迪士尼又太大工程？XB360最近推出嘅Kinect體感遊戲，就可讓機迷一闖加州迪尼士，除親身參與各種主題場館遊戲外，街邊仲不時會見到迪士尼至紅角色，連西方宅男女神白雪公主都會出場，同你嚟個愛的抱抱㖭。<br><br>記者：許福合<br>攝影：蔡家輝</p><p>35個迪士尼人物登場</p><p>XB360呢款《Kinect：DisneylandAdventures》，就將加州迪士尼樂園原原本本複製到遊戲內，大小朋友都可跳入虛擬世界闖一闖。進入遊戲後，你將扮演到此一遊嘅小朋友，可以盡情任意穿梭有如實景般嘅美國大街、城堡、創辦人華特迪士尼嘅銅像等景點，都算一開眼界㗎！途中仲有米奇老鼠、白雪公主、巴斯光年、三眼仔及胡迪等，總數多達35名經典角色出場，玩家仲可同佢哋互動，例如拍照攞簽名等，甚至見到白雪公主，都可嚟個「空手入白雪」，使乜怕羞、揸佢隻手！</p><p>Fling手Fling腳大冒險</p><p>必玩星際歷險</p><p>既然係Kinect體感遊戲，當然可以飛走手掣，基本上兩手空空就可操控！與白雪公主攬夠之後，就可以打開地圖，進入8個主題區內。好似最近香港迪士尼新開「反斗奇兵主題區」，其實巴斯光年、三眼仔、胡迪他們一早就在「明日樂園」內定居，玩家可以同他們跳舞遊玩，當中巴斯光年嘅「星際歷險」值得推介，一邊要搖擺身體在宇宙中飛行及閃避敵人攻擊，更要睇準機會舉手射出激光，不過激光並非無限，用盡時只要放低手就會自動叉電。另外還在河上划船的「探險樂園」，米奇米妮老家「米奇卡通城」，及集合多個幻想故事嘅「幻想世界」，人物包括白雪公主、小飛俠、愛麗絲夢遊仙境等。遊戲內獲得金錢仲可以到商店買衣服道具，讓自己一嘗Cosplay癮㖭。</p><p>《Kinect：DisneylandAdventures》</p><p>機種：XB360+Kinect<br><br>人數：1-2人<br><br>售價：$259</p></body></html>