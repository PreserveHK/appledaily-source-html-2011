<html><header><meta charset="utf-8"><title>四太如常開賭王派對</title></header><body><h1>四太如常開賭王派對</h1><p>賭王何鴻燊連串90大壽周日由二房首先啟動，但賭王擺完大壽即勞累入院，三房前日原定的壽宴都要取消，三房子女移師醫院為賭王慶祝，切超雲自製的骰仔蛋糕。三太陳婉珍前晚一直在病房守候，各房繼續奔走醫院探病。昨日早上二房超瓊、超鳳等先去探望，中午四太梁安琪到達養和，四房後日準備在賭王正日搞生日派對，四太表示派對繼續籌備，稍後才決定，她說：「何生身體幾好，都想佢快啲出院。」三房龍鳳胎超蓮和猷啟，帶了一堆零食和樽裝水，慰勞記者，但不敢多講，其後趕到的超雲，5時多陪三太一齊走。</p><p>三太不擇日再搞</p><p>問三太、超雲取消生日宴會否失望？兩母女異口同聲說：「唔會，何生係最緊要嘅。」三太表示沒人生日會搞兩次，所以不會擇日再搞，至於當晚的30圍酒宴，超雲說：「做晒善事，畀晒老人家、細蚊仔。」採訪：譚倩宜、盧妹<br>攝影：黃文偉、林德雄
</p></body></html>