<html><header><meta charset="utf-8"><title>搶試Siri　Daily變Baby</title></header><body><h1>搶試Siri　Daily變Baby</h1><p>全港首部iPhone4S，喺周五晚11點正式抵達！你無估錯，佢又一次炒上過萬，難得今次以「ForSteve」之名，似向喬布斯發出最後致敬，果迷梗唔會慳住荷包。機身一樣，4S重頭戲落在全新語音操作系統Siri度，你講一句，佢答一句，同居密友咁款，花萬三蚊同iPhone傾「蜜」偈，點都值啦！<br><br>記者：陳國輝　<br>攝影：周旭文<br>Model：Alia@PureModels</p><p>澳洲4S無鎖機可即用</p><p>未到貨前，實在有太多不確定因素，叫蘋果迷一直擔心！最重要嘅，當然係鎖機難題，首批到港嘅iPhone4S屬澳洲水貨，大家唔使擔心，呢批機無SIMLock，唔使等幾個月搵人破解，亦毋須用HyberSIM玩，當晚只不過插一張普通Smartone卡已可即時上網，打電話，同部普通智能手機無分別。</p><p>據JuicyBird店長文哥話，首批貨只有二十多部，主要為白色16GB及32GB，未見64GB，另亦有小量黑機。價錢方面16GB開價$11,000，32GB就賣$13,000，相比原價799澳元（約港幣$6,400），炒價升幅不足一倍。然而好多人想知：iPhone4S能否全民炒番轉？文哥粗略估計，未來幾日店內仍維持每日返50部左右，同時下個禮拜來自日本嘅4S也相繼到港，貨源比較充裕，想好似以前咁全民炒足幾個月，相信有難度。</p><p>港式英語十問九唔中</p><p>要比較4S同iPhone4外觀上有乜分別，除咗天線位換咗，拎上手嘅感覺係一樣！不過4S性能肯定滿足到你，淨係內置嗰粒雙核心A5處理器，就已經爽過舊型號多多聲。現場實試，上網、睇YouTube、玩埋1080p高清攝錄，畫面絕無窒格情況，而且開關鏡頭、儲存亦毋須要等，真係好似咬蘋果咁爽。<br>重頭戲絕對係Siri語音功能。按住Home掣兩秒，畫面出現咪形Icon，對住佢講句英文指令，就會應你要求解答或相關操作。例如問：「What'stheweathertoday?」撈幾秒，畫面會顯示天氣情況同口述畀你聽。可能現場較嘈雜，加上英語口音不夠地道，試咗成晚，Siri辨認率不足兩成，好似Alia用Google搜尋「AppleDaily」，卻一直顯示「AppleBaby」，全場笑爆嘴！</p><p>Alia試玩Siri</p><p>「Whattimeisit」：輕鬆解答<br>先撈3、4秒分析你嘅語音指令，再回答當下時間及顯示時鐘，全程約花十多秒。<br><br>「WhereamI」：教你設定<br>唔Work喎！好彩，4S跟住會教你先進入「設定」，再開啟其他功能，夠細心！<br><br>「Setupameetingat9」：逐步追問<br>故意將「Nine」讀成「Night」，諗住考起Siri，點知佢竟估到你講乜，回覆：「OK,whattimeisthemeeting?」只要再重複講「Nine」，咁就搞掂！</p><p>玩家有Say</p><p>Profile</p><p>處理器：雙核心A5處理器　<br>系統：iOS5　<br>制式：WCDMA/GSM<br>主要功能：Siri語音操作、800萬像素鏡頭、f/2.4光圈、1080p高清攝錄、Retina顯示器、iCloud、FaceTime<br>體積：115.2×58.6×9.3mm　<br>重量：約140g<br>查詢：JuicyBird（23933403）</p></body></html>