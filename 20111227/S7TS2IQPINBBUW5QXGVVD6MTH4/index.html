<html><header><meta charset="utf-8"><title>隔牆有耳：Siri玩轉特首選舉 - 李八方</title></header><body><h1>隔牆有耳：Siri玩轉特首選舉 - 李八方</h1><p>蘋果自從10月中推出iPhone4S，語音助理Siri即時大熱，最近仲有本地電影人以此為題拍短片，大玩陰謀論話Siri識扮機主把聲搞破壞，同女朋友講分手、同兄弟示愛，甚至半夜三更打畀生意客戶，叫人起身屙夜尿。連串怪事發生，故事主角前警員「唐志森」想追查真相，反而誤殺前手足「梁振邦」被警方通緝。<br>名為iWorld《蘋行世界》嘅短片放上YouTube幾日，已經有五萬幾人睇過，製作條片嘅umovie大股東李力持仲喺fb賣花讚花香，話好睇過Laughing哥喎。八方最深刻嘅反而係片中有人講咗句「姓唐嘅冇個好人」，最後仲殺咗同梁振英一字之差嘅梁振邦，會唔會隱藏住特首選舉嘅一啲玄機？八方好難冇任何聯想喎，希望長篇版會有詳細交代啦。</p></body></html>