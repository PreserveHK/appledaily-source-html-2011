<html><header><meta charset="utf-8"><title>電子書未必啱用 - 左丁山</title></header><body><h1>電子書未必啱用 - 左丁山</h1><p>唐英年在造勢大會上講到教育，話：「提升教育開支，由現時佔GDP3.5%增至4%，減輕家長在教科書、補習的不必要開支。」似係原則性講法，提升教育支出在GDP嘅比例，當然人人歡迎，香港名義人均GDP約二十四萬七千元（2010），零點五個百分點就係1,235元，七百萬人計就有八十六億四千五百萬元左右，算多不多，算少不少，如果動用新增教育支出之中嘅十億元來資助全港家長買書，就乜嘢教科書售價問題都冇晒，天下太平，如果唔計現在已接受書簿津貼嘅學生，上述數目會更加降低。教育局局長孫明揚與副局長陳維安與教科書出版商糾纏近三年，造成三輸局面，教育局無面，書商耗費氣力，家長無得益，真係不知為何，講到尾，就係本地學校無錢買分拆教材、政府不肯承諾撥款買教材、書商唔願蝕本，於是弄至如斯收場，孫局長之病雖不是由此而起，但為此而費心費力，導致身體更弱，就好值得同情。如果政府唔係將一個小小問題搞大到成為政治問題，教育界一早安樂晒！</p><p>孫局長話以後會大搞電子教科書，潛台詞係用電子書逐漸消減印刷教科書，等啲印刷書商冇得亂搞，一了百了。表面睇，電子書係潮流所趨，政治正確到極，但電子書之真正教育作用、效用，是否能為學生成績帶來好處，誰也說不準。美國係電子科技最先進國，但「紐約時報」曾有報道（九月三日，InClassroomofFuture,StagnantScores）大力質疑美國電子書與電子教育嘅成效。科技之都矽谷所在地，大把科技專家將佢地嘅子女送入一間叫做Waldorf嘅反潮流學校，就係在校內完全沒有電腦，禁用iPad，要學生背誦乘數表，學算術只係用鉛筆與白紙。啲家長係十九世紀人物呀？儍仔呀？唔係噃，家長包括eBay嘅首席科技總監、蘋果高層、Google、惠普、雅虎嘅職員，呢啲家長認為學生學習要從基本做起，愈靠電腦電子幫助，學子頭腦愈笨鈍！呢間WaldorfSchool位於LosAltos，地區鄰近Google、Apple、Yahoo總部所在地，教育局不妨派人去考察吓，咪人云亦云，空言電子書取代傳統印刷書，會禍延下一代㗎。</p></body></html>