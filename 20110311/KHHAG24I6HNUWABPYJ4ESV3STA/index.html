<html><header><meta charset="utf-8"><title>全球首賣雙核Android！　4"高清自拍王</title></header><body><h1>全球首賣雙核Android！　4"高清自拍王</h1><p>仲記得N年前講起雙核，唔使點理解，總之知佢快！今年呢個潮語又再回歸，不過轉戰到手提裝置，就連iPad2都玩就知有幾Hit；最近LG率先推出雙核Android手機，用手機點先叫爽？就係唔使急、但最緊要快！<br><br>記者：王震遠<br>攝影：林栢鈞</p><p>頂級機芯行雙核</p><p>邊個話Desktop先有雙核？邊個話手機一定慢吞吞？LG新推Optimus2X，號稱全球首部雙核心Android智能手機；須知Android手機一向最煩就係關Multi-tasking，家行咗雙核，就算開多幾個Apps喺背景，亦唔會出現窒格。<br>初試後感，評語係極爽快！TapIcon即刻有反應，開網頁亦即刻嚟料，拉下頁亦唔會窒吓窒吓，最正係Android機支援Flash，就算隻Flash更大食，2X都應付得嚟！</p><p>高清睇片正過PMP</p><p>數家火力最猛處理器，應該係nVIDIATegra2！2X就係用咗佢，再配合nVIDIAGeForceGPU圖像處理器，連1080p靚片都完全應付自如，啱晒唔少一上車就話要拎部機出嚟睇戲嘅香港人；屏幕亦特意玩大佢，4"WVGA睇戲感覺啱啱好，播放高清影片時畫質幾細緻，感覺正過時下PMP多多聲；仲要支援幾種大路影片檔格式，包括MP4、MOV、AVI等，真抵讚！</p><p>高清自拍王</p><p>嫌4"芒睇片都唔夠喉？2X有後着！機身內置HDMI插槽，一經駁上外置顯示器，手機就會開啟HDMIMirroring功能，毋須任何調校，就自動直出電視，畫質仲係足本1080p放送，帶去旅行當高清播片機都仲得。<br>機身內置800萬像素鏡頭，拍片仲支援1,920×1,088/24fps高清攝錄，以後喺巴士遇着阿叔開片，都拍得清楚佢個樣啦！機前視像鏡頭亦輕微升呢，由普遍的30萬像素，改用130萬像素CMOS鏡，無論你愛自戀、自拍，定當化妝鏡使？都更高清啦！</p><p>Profile</p><p>制式：3.5GUMTS<br>處理器：nVIDIATegra2（1GHzDualCore）<br>記憶體：512MB<br>ROM/8GB內存<br>作業平台：Android2.2<br>屏幕：4"WVGA輕觸屏幕</p></body></html>