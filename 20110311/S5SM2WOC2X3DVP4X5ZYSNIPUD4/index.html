<html><header><meta charset="utf-8"><title>iPhone喪投70"　袋裝影院</title></header><body><h1>iPhone喪投70"　袋裝影院</h1><p>嫌iPhone個芒細？除咗等iPhone5之外，轉玩投射都係好方法。JCShop最近新返咗隻iPhone手提投影機，輕便得嚟，仲可以將畫面投射至70"大畫面，好似袋住個戲院出街一樣！<br><br>記者：許福合<br>攝影：楊錦文<br>Model：Aie@PureModels</p><p>90°射上天花板</p><p>呢款MiLiPower投影機，已經係第二代產品，相比於第一代，除細咗同輕咗，插上iPhone4後，重量同大小就同一般電池機套差唔多，明顯有改良。<br>介面方面，主要使用Apple產品常見嘅30pin插頭，可兼容iPhone、iPod同iPad。另外設有VGA同AV輸入，可以接駁影碟機或筆記簿電腦。除咗手持投射畫面外，仲有腳架可座枱使用，投射角度亦可作90°調校，甚至可選擇投射上天花板欣賞。</p><p>VGA解像度</p><p>iPhone嘅3.5"芒，用咗MiLiPower後可投放至70"，最遠使用範圍達10米。光度同清晰度在可接受範圍，解像度就行VGA、640×480，畫質比HD級差些少，但流暢度完全無問題。若然你唔貪大畫面，縮細投射畫面到20"左右，畫質同亮度質素都會提升好多。使用時亦要留意，並非全部Apps都用得，過關嘅有iPod同Safari睇YouTube，至於相片同Game畫面都未能成功投射，主要用以睇片專用！<br>播片時，聲音會改由投影機喇叭發聲，試聽都幾大聲。另外好多人留意電量，它內置有電池，叉四粒鐘可以用到兩個半鐘，睇成套戲都夠玩！</p><p>實測　細畫面靚啲！<br>70"人咁大</p><p>iPhone從此玩即拍、即睇，最大可投放至70"、成個人咁大，但畫面會少少鬆，亮度可接受。</p><p>20"畫面實淨</p><p>YouTube影片亦可即席投射，若選擇HD級畫質，播放時畫面會比較實淨。</p><p>Profile</p><p>光亮度：10流明<br>解像度：640×480（VGA）<br>影像尺寸：5"-70"<br>充電時間：4小時<br>燈源：LED（20,000小時光源）<br>電池壽命：2.5小時<br>揚聲器：1W<br>查詢：JCShop（31022783）</p></body></html>