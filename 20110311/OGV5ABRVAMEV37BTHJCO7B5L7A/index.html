<html><header><meta charset="utf-8"><title>內地拍一集10萬人仔雯女推無綫劇搵多3倍</title></header><body><h1>內地拍一集10萬人仔<br>雯女推無綫劇搵多3倍</h1><p>繼佘詩曼為賺人仔而拒跟無綫續約後，視后鄧萃雯也因賺人仔而推掉無綫新劇。原本無綫力斟雯女5月與陳豪合作，但內地製作人卻以無綫三倍酬勞邀她拍內地劇，最後雯女惟有放棄陳豪而搵人仔。</p><p>鄧萃雯去年憑《義海豪情》撼低《公主嫁到》的佘詩曼奪視后寶座，有傳阿佘不忿視后獎座落空，加上希望留在內地拍劇搵人仔和搵個好歸宿，所以今年5月約滿無綫後將不再與無綫簽經理人合約，改以部頭形式合作。</p><p>憾無緣夥拍陳豪</p><p>另一邊廂攞完視后的雯女，今年也沒檔期為無綫拍劇。據悉無綫本想斟雯女今年5月夥拍陳豪演出一部關於名妓的古裝劇，希望二人繼04年《金枝慾孽》後再擦火花，但最後雯女要拍內地劇而推掉無綫。<br>無綫訓練班出身的雯女，早年重投無綫懷抱後一直以部頭形式跟娘家合作，有傳今次令雯女放棄跟陳豪合作的內地劇集，為近期在內地熱播的清裝劇《宮鎖心玉》續集，雖然雯女較阿佘還更早到內地掘金，但因為該劇幕後班底強勁，又是大製作，絕對有助雯女拓展內地市場，加上今次酬勞可觀，每集約10萬酬金，是無綫人工三倍有多，其實雯女冧莊視后後內地劇每集由7萬多加到10萬，無綫則約每集3萬，難怪打動雯女。<br>日前記者致電雯女，問是否接拍內地劇《宮》續集，她說：「唔係《宮》續集，係《宮》嘅製作人搵我拍另一部劇，但一切未落實。」問無綫是否邀她5月開新劇，她承認說：「無綫係有搵過同陳豪合作，我都好想，因為上次同佢合作拍《金枝慾孽》，已經有好耐冇合作，但如果我拍嗰部內地劇，時間啱啱叠咗，所以拍唔到TVB部劇，我都覺得可惜。」據知目前還有幾部內地劇斟雯女演出，估計今年她未必有檔期為無綫再演出新劇。</p><p>無綫改新劇題材</p><p>此外，記者前日致電無綫監製張乾文，問是否本打算找雯女夥陳豪5月拍新劇，他說：「初步係有咁嘅構思。」雯女是否要拍內地劇而推掉無綫？張乾文說：「呢個你要問番當事人，我唔能夠幫佢答，總之佢個期係唔能夠接呢個劇。」問到新劇是否找雯女演名妓，他說：「初時有呢個構思，但家已經轉咗題材。」問到新劇卡士，他表示除陳豪外，還有胡杏兒、歐陽震華和鍾嘉欣等。<br>採訪：林妃</p></body></html>