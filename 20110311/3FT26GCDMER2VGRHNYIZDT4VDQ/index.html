<html><header><meta charset="utf-8"><title>躍豹變裝XF扮R　內外顯黑</title></header><body><h1>躍豹變裝XF扮R　內外顯黑</h1><p>上年積架XFR、XKR兩部R系辣跑出籠，500匹瘋狂馬力，豹火連天，令人對呢個英倫貴族名車另眼相看。由於XF車系銷售大升六成，港代理決定將「R」系精采一面加落XF，白色車身配黑色鬼面罩及胎軨，躍豹更醒神好火！<br><br>記者：徐影龍<br>攝影：伍慶泉<br>Model：Hazel@GMEModels</p><p>R跑味內櫳顯高貴</p><p>所謂R系精采一面，其實包含SportPack同BlackPack兩大改裝元素，全部建基於XF3.0嚟設計，Fit到漏油。聽車行Sales講，原來好多客對XFR及XKR都讚口不絕，尤其Sporty靚仔外形，更令積架迷傾倒。不過最後都轉揀其他積架車系，最大原因並非全關近二百萬車價嘅問題，而係嗰台超過500匹嘅Supercharger引擎，實在太瘋狂，好多欣賞英式貴族品味嘅車主，都表示「要樣唔要餡」，最後代理索性推出XF3.0兩款改裝Pack，等大家一圓R車系嘅夢想。<br>第一款為SportPack，換上19吋Artura輪圈，令XF3.0外觀已有煥然一新Sporty感覺。打開車門，更見到重點R系內櫳，包括R系仿跑桶椅，鋼琴黑木飾板等，車廂彌漫住經典貴族味道。又軨又桶Seat，加稅後都只係貴約5萬蚊，準XF車主無理由唔裝埋佢。</p><p>黑色改裝主攻賣相</p><p>想再靚啲，可進級玩埋另一款BlackPack，全屬車外細節改裝，如特大鬼面罩、車側窗框，以及換上更霸氣嘅20吋DarkDraco拋光輪圈，將躍豹精神發揮得淋漓盡致。雖然所有XF車系裝上SportyPack後，便可加裝BlackPack，不過用番積架熱門嘅黑色車身，會同改裝件「黑撞黑」，實在有點浪費BlackPack嘅優勢，如代理般以白色XF作示範，雪白車身於陽光映照下，車頭黑色欄柵襯托得相當之靚，仲有旁邊形成飛機座艙般嘅黑色窗框，將黑白魅力100%盡現。<br>話就話XF無咗R系高性能瘋狂，不過喺3,000ccV6引擎下，馬力仍高達238匹，加上接近300Nm嘅扭力，推動一架雙門房跑實在不能小覷，而配搭嘅ZF六速波箱，令加速時變得更線性及慳油，可謂一款溫柔的豹，視覺及乘坐都咁舒適。</p><p>JaguarXF3.0SportPack</p><p>引擎：3,000ccV6<br>馬力：238PS/6,800rpm<br>扭力：293Nm/4,100rpm<br>傳動：ZF六速自動波箱<br>售價：$658,000（BlackPack另加$5萬）<br>查詢：25200989（JaguarHK）</p></body></html>