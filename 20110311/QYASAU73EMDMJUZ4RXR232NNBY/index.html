<html><header><meta charset="utf-8"><title>馮仁昭四圍超：婷婷、安志杰擬麥記搞婚禮 - 馮仁昭</title></header><body><h1>馮仁昭四圍超：婷婷、安志杰擬麥記搞婚禮 - 馮仁昭</h1><p>謝婷婷同安志杰愛得癡纏，不時都情侶檔搵錢，噚日佢兩個又齊齊去到九龍灣一間麥當勞，宣傳新推出嘅結婚派對服務。現場見婷婷經常蹺住男友臂彎，成塊貼身膏藥咁，又應大會要求餵安志杰食包，仲幫佢抹嘴抹汗，真係甜到漏，咁細心服侍，安志杰即刻錫啖婷婷回禮。</p><p>等父母催逼</p><p>在場嘅人見婷婷同安志杰咁甜蜜，都乘機催佢哋快啲結婚，到底仲要等幾耐呢？安志杰又求咗婚未呢？婷婷話：「未呀，真係唔知，但大家都有打算，不過以我哋兩個嘅性格，要人逼先會去做，好似家長逼小朋友咁，但家大家父母都冇逼，而且知道搞個婚禮好複雜，喺麥當勞就好簡單，可以諗吓。」<br>安志杰就話，家仲儲緊老婆本，仲話冇限制要儲幾多，梗係啦，要養起頭家真係唔容易，何況對象係婷婷，不過佢哋話如果真係結得成婚，相信爸爸媽媽都會希望喺香港搞婚禮。</p><p>分開半個月</p><p>婷婷同安志杰喺跟住嘅半個月會各有各忙，仲要分隔兩地，搞到婷婷撒晒嬌話：「我哋大家都忙，唔係成日見到，我都想可以成日見住。」安志杰即將起程去約旦工作，一去就半個月，唔怪得婷婷扭計啦，但佢話有時間會去探男友班，睇嚟安志杰要好好安撫女友。</p></body></html>