<html><header><meta charset="utf-8"><title>犯太歲唔使驚　肖兔騎藍馬</title></header><body><h1>犯太歲唔使驚　肖兔騎藍馬</h1><p>好多車主都會揸車返工或代步，日對夜對，揀得好當然可為自己趨吉避凶。就算今年命犯太歲都唔使驚，今日搵來方海閱師傅，為大家講齊十二生肖兔年駕車忌宜，準車主要留意喇！<br><br>記者：徐影龍<br>攝影：林栢鈞<br>鳴謝：玄學家方海閱（21441514）</p><p>四大犯太歲生肖<br>肖兔：BMWZ4流水行雲</p><p>有利顏色為藍、灰及黑，車身或廠徽均可，車款最好如水般啲波浪形。肖兔人士大可考慮藍色BMW，由車身到Logo都充滿藍色，想再夾啲可揀埋夠晒流線嘅Z4，襯到咁絕，就算犯太歲都可放心啦！<br>忌諱方面，今年有機會出現交通事故，愛驅會有所破損，尤其范姓人士，跟當年太歲范寧同姓，揸車應更為小心，唔好心急，盡量慢駛。方師傅教肖兔人士一個破解方法，就係花錢為愛驅改裝，如換音響喇叭及胎軨等，情形等同捐血及洗牙一樣，平安「應」劫之餘，亦可乘機換埋心儀已久嘅Parts，一舉兩得。</p><p>肖雞：VWPolo又黃又方</p><p>要避開渾圓外形，最好揀番偏向方形同起角嘅車，有利顏色有金、黃同啡色。推薦福士嘅熱門小車Polo，方形得嚟外表相當討好，的的骰骰好啱女仔揸，最重要係馬力柔順易操控，避免路上出事嘅機會。</p><p>肖龍：Lotus尖得有型</p><p>有利顏色可揀選橙、紅或紫，車形要揀開篷或尖形，咁Lotus嘅低矮車身同傾斜車頭，一定啱晒，代理最新嘅EuropaCupEdition，更以螢光橙作拉花，入晒橙運喇。</p><p>肖鼠：MINI銀色細車</p><p>雖犯太歲，但只需小心駕駛就得，人反倒平安無事。車款應揀選偏圓一點，有利顏色則為金同銀，男士唔想太Cutie，不妨考慮銀色MINI，想有更多駕駛樂趣，大可揀埋有Turbo嘅CooperS。</p><p>其他生肖<br>肖蛇：豐田Prius綠色靈蛇</p><p>有利顏色為綠、紅、紫同橙，車身要偏向長方形，推薦Prius原因，除操控如靈蛇般矯捷外，仲夠慳油同環保。</p><p>肖馬：BMWM3熱鬥小馬</p><p>大致跟肖蛇一樣，可揀綠、紅、紫或橙色車，車廠最好跟番生肖，如寶馬或拉利（躍馬），最緊要全年都夠勁度。</p><p>肖羊：Mazda2的骰溫馴</p><p>有利顏色跟龍一樣，以橙為主，馬力要如羊般溫馴，勿大火氣，要扮羊牯，新款Mazda2啱晒，渾圓橙好搶眼。</p><p>肖猴：X1如猴敏捷</p><p>跟雞一樣有利啡色，但本身無犯太歲，可揀性能表現高點嘅車款。增高咗嘅寶馬X1，市區中可如猴子般靈活穿梭。</p><p>肖狗：Mito可愛小狗</p><p>應揀選番紅或橙色車，馬力亦不宜太過剛猛，心水車款有AlfaMi.To，揭背車仔易揸又實用，賣相亦如狗仔般可愛。</p><p>肖豬：VWBeetle最圓係佢</p><p>有利顏色有黑、金、灰及藍色，馬力不要太猛，外形要夠圓，點揀都係福士架新甲蟲，賣相復古得嚟仍然相當潮氣。</p><p>肖虎：GolfR靈活穿梭</p><p>跟肖豬一樣有利藍色，但車款要偏向細小，可靈巧穿梭大小街道，論人氣當然揀番GolfR，夠晒熱血。</p><p>肖牛：BenzE仔操控銳利</p><p>新E-Class銷售成績極好，其中朱古力色更係啱晒肖牛人士。操控銳利細緻，呈尖形頭燈更跟肖牛者入晒型格。</p></body></html>