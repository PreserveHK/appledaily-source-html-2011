<html><header><meta charset="utf-8"><title>男生圍：林峯殺入阿太區</title></header><body><h1>男生圍：林峯殺入阿太區</h1><p>林峯冧莊勁歌亞太區最受歡迎香港男歌星，服不服眾很難說，但他殺入阿太區一定掂。毋須去亞皆老街或太子道西，去灣仔春園街已經夠哄動，過百阿婆阿嬸o靚妹離遠見林峯掃年貨，馬上踩油一擁而上，「嘩！林峯好靚仔呀！」<br>由當年一堆扁口扁面的粉團，變成今日輪廓深邃的全宇宙最靚仔，又由去年捧走亞太獎後，林峯便開始分裂，天天被東邊讚西邊踩。笑他chok樣、整容，也罷；但對他妹妹評頭品足，他真的受不了。想家人放心，卻變了令家人傷心，銀色旅途是否依然值得眷戀，「我會重新考慮。」林峯如洩了氣的皮球，謝了。<br>撰文：朱倬誼</p><p>靚仔篇</p><p>今日是年廿七，尚有三天便踏入兔年大年初一。貴為廈門地產商長子、亞太區最受歡迎香港男歌星的富二代林峯，日前一如升斗市民走入灣仔街市辦年貨，買糖果、選年花、揀賀年飾物；他邊行邊嘆熱咖啡，吃燒賣，儘管被過百阿太學生妹重重圍剿，但他絲毫沒有不自在，反而盡興蹓躂。<br>當然，阿太比他high得多，連師奶手抱的小baby見林峯也眉開眼笑；林峯錫錫，BB「咭」一聲笑出來。千真萬確的是，十個阿太九個直呼：「嘩！林峯好靚仔呀！」偶爾傳來男街坊千里傳音：「峯哥！有睇你啲劇o架！」林峯走時，女路人喪奔成條街，捧着一盒燒賣遞向他：「買畀你食o架。」忽然間，這位亞太男歌星就像回復當年《溏心風暴》的管家仔模樣，親切得如鄰家男孩。電視劇的威力，實在唔講得笑。</p><p>堅稱不曾整容</p><p>既然如此，不如解構微博熱門搜尋關鍵字─「林峯好靚仔」。林峯出道12年，幾年前點解冇人讚靚仔？林峯解說：「呢句嘢係EO2講先o架，嗰時成班人當slogan咁大聲講，因為啱啱播緊我套劇，係四四正正靚靚仔仔（指《歲月風雲》），跟住有啲同事嘅姪女、妹呀，話鍾意睇你啲劇，就係咁開始囉。」<br>甄子丹是全宇宙最好打，林峯則是全宇宙最靚仔，他反問：「我都唔知點解變咗咁，靚仔TVB大把，我唔覺得自己靚，但算襟睇嘅。」眼前林峯鼻挺兜下巴，跟從前扁口扁面相距甚遠，他認同：「以前成日眼腫面腫，但我真係冇整過任何嘢。」如何變靚仔呢？他說：「我係呢一兩年先保養。我拍咗10年劇，又懶，返屋企唔落妝，所以皮膚唔好，家要做facial。最近有新嘅facial幫你firming，firm完呢邊面之後，真係呢邊瘦過嗰邊。」即是甚麼facial？林峯說：「我唔知，因為瞌埋眼瞓咗。其實最好嘅美容只得一樣嘢，瞓。」<br>藝人整容漸趨普遍，林峯點睇？他說：「輕微可以接受，唔好整到唔係你，咁就冇意義。」他能接受？「輕微割吓雙眼皮啦，都好恐怖吓o架啦。我覺得唔需要，靚嘅標準有好多種，有自己character就夠。」
</p><p>　</p><p>家人最後底線</p><p>林峯被譽為全宇宙最靚仔，早前他回廈門老家參加妹妹林蔚殷婚宴，本來這是他和妹妹人生中最開心的一天，沒料到因為其出現令妹妹容貌曝光捱批，作為家中老大，林峯既內疚又懊惱。提起此事，他即封嘴：「呢個唔再提。」他曾透過經理人微博發表感受，痛心妹妹遭牽連，語調很氣餒。<br>問林峯是否想離開娛樂圈？他說：「會，屋企係我底線，你保護屋企人十幾年，無端端咁樣好冇意思。最初想屋企人放心，家令到屋企人傷心，同我入行初衷唔同，扭曲晒成件事，自己會開始諗一諗。」
</p><p>早年林峯父親林華國希望兒子在30歲前接手家族生意，現在林峯31歲了，也開始思考這件事，他有點無奈地說：「以前覺得辛苦冇所謂，出去當學嘢，但每年嘅挑戰一次比一次大，係有滿足感。如果只係關於我，自己咬咬牙就忍過咗，但如果令身邊愛錫你嘅人或者最親嘅人擔心你，甚至影響佢哋，我覺得好過份！我會重新考慮，真係唔可以再有第二次！因為對我嚟講好大件事，我唔知點樣面對我屋企人。」<br>他又說：「你點踩我點講我冇所謂，做得公眾人物預咗被人逼埋牆，但身邊嘅人唔係，冇必要吖嘛。」他的靚堂妹林夏薇是話劇團成員，林峯依然拒談：「唔講任何一個屋企人，唔想因為我嘅關係扯埋一齊，自己嘅路就要自己行。」
</p><p>全宇宙最靚仔</p><p>感情篇<br>挑剔擇偶　自認神經質</p><p>近年跟林峯扯上關係的女星，只得鍾嘉欣，早前他提到嘉欣卻發惡，因為緋聞阻他媾女，他說：「個個都信以為真，你話幾大鑊。拍嘢嘅時候宣傳吓，過咗就過咗啦，我當佢妹妹之嘛。」<br>林峯直認曾嘗試跟圈外人發展感情，但唔work，他說：「一來唔清楚人哋底細，二來係如果我拍拖，一定會犧牲工作或者休息時間，但又未遇到一個我一定會咁做嘅人。」他想拍拖但又驚：「試過OK、傾得埋、合眼緣，但一接觸之後……朋友聽到話我狂追佢，所以開始驚。」<br>到底林峯想要一個怎樣的女朋友？他想一想說：「應該搵個識得照顧我嘅人，因為我唔係好識照顧自己。不過我好挑剔，要慢慢睇，發掘吓有乜缺點。」從前他會觀察女朋友愛他甚麼，愛他的名氣還是人，但隨着年紀增長條件放寬，他苦笑：「家搵到個就到你時間嘅都唔錯，可以忍受男朋友由朝忙到晚，返到屋企仲可能對住你都瞌眼瞓，你都唔好意思啦，所以我羨慕華仔（劉德華）。」</p><p>避靚女投懷</p><p>粉絲眾多的林峯若拍拖，會否願意公開？他說：「我唔會避，唔會否認，但唔會刻意講。同埋好驚，點解成日話睇定啲呢，如果一兩個月之後，原來佢有啲嘢你好唔鍾意，睇唔過眼開始。我人馬座，好神經質，一樣嘢化大就開始有其他嘢，跟住就不停避，去到某個程度爆發出嚟就冇得救。我以前咪咁囉，但人大咗會攤開講，咁會比較好。」<br>以林峯外形，相信投懷送抱者眾，且他又血氣方剛，但他說：「避o架，呢啲仲驚，畀你唔驚呀？點知人哋諗乜呀！」以上女子有否包括女藝人？他否定：「冇，女藝人知我好避忌同行內女仔行得埋，所以我哋好friend，因為對我放心。」
</p><p>TVB篇<br>攞獎有愧　一步一腳印</p><p>林峯得亞太男歌星獎卻失落最受歡迎男歌星獎，他第一個反應便說：「乜嘢失落啫，唔知幾驚攞。」他開紅館演唱會，古巨基反而冇，林峯驚乜？「我想攞嘅，但希望攞更多認同先，自己加入樂壇4年，但有人對我演員身份深刻啲，好事嚟嘅，希望自己做歌手時嘅身份再清晰啲啦。」<br>有關林峯的話題，其實一切來自亞太獎，他也承認：「係有唔同嘅眼光，但大家都錫我，唔係惡意地針對，起碼一部份人知我做緊嘢，唔係攤大手板等飯食。不過我要做得比人哋更多，先可以令大家嘅視線稍為轉移喺我工作上。我要穩打穩紮，一步一腳印，唔係一步登天。」</p><p>網友笑林峯的亞太獎是掃街獎，他揚言無所謂：「我都認為仍需努力，其實我屋企個獎櫃有兩個獎未攞出嚟擺，仲喺個盒度，就係今年同舊年嘅亞太。點解？我覺得自己未做到想做嘅嘢，即係呢個獎嘅範圍，呢個獎喺我心目中比最受歡迎男歌星獎更大，因為覆蓋範圍更大，我係拍劇10年儲埋觀眾先贏到投票率，嚟緊3月我出國語碟，如果銷量好，就會將呢兩個獎攞返出嚟。」<br><br>化妝：RaymondYip<br>髮型：D.Y.ofHAIRCORNER<br>部份服裝提供：ClubMonaco<br>場地提供：ilivetomorrow
</p></body></html>