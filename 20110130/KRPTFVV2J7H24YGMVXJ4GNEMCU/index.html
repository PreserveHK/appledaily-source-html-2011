<html><header><meta charset="utf-8"><title>齊拓宣傳渠道阿Lam、軒仔亞視賀新春</title></header><body><h1>齊拓宣傳渠道<br>阿Lam、軒仔亞視賀新春</h1><p>五大唱片跟無綫的版稅問題未傾妥，無綫近日換老闆改朝換代，亞視即趁勢大搞賀歲春節晚會，昨日一口氣邀請超過十多位中港台明星錄影，希望力抗無綫慣性收視。林子祥、張敬軒及溫超等表示可在不同平台亮相感覺很好，軒仔還指無綫新主陳國強是廣州大慈善家，應該會有得商量。</p><p>亞視昨日在大埔總台錄影春節晚會節目《人氣春晚．唱紅亞洲》，總動員演出，還有嘉賓包括林子祥、謝安琪、孫耀威、張敬軒、陳柏宇；來自台灣的郭書瑤、名模林嘉綺、蔡淑臻；來自內地的李泉、陳潔麗及溫超等。<br>當星光家族包括羅力威演唱過後，便由嘉賓林子祥演唱男兒當自強、配合杜宇航演繹南拳功夫正式打頭陣演出。林子祥表示數月前曾為亞視的星光家族任嘉賓，今次屬首次為亞視表演大型節目，林子祥說：「以前冇咁嘅機會，好多限制，家冇簽死一間平台嘅需要。」</p><p>整容扮關智斌</p><p>張敬軒說：「今次呢個春晚，內地好多省巿都會播，據知亞視喺內地收看嘅觀眾數量同TVB差不多，我哋梗係希望有最好嘅平台宣傳，而且每邊都做得到。」對於會否擔心影響日後重返無綫宣傳，軒仔笑指知道無綫新主陳國強是廣州大慈善家，軒仔既是廣州人，又是碧桂園業主，希望陳國強與他這名小業主有商有量。軒仔又表示稍後要剝掉8隻大牙及箍牙，費用動輒超過10萬元，問他會否擔心被指整容，軒仔說：「可能我中年危機，想整靚啲行偶像派，或者我攞關智斌張相叫醫生照住整。」</p><p>瑤瑤過江獻唱</p><p>至於童顏巨乳郭書瑤及其師弟井柏然就以情侶檔演出，瑤瑤表示二人並非真正拍拖，但比她年長一年的師弟確實體貼，台模林嘉綺與蔡淑臻以catwalk為亢帥克作伴，由於二人6呎多高，行貓步時與亢保持距離免尷尬。<br>首次來港做司儀的溫超，身兼兩職，同時要演出賀年劇，還扮成《讓子彈飛》中姜文的造型。溫超表示，面對眾多司儀前輩頗有壓力，對於是次為亞視工作，會否擔心日後被無綫封殺發展機會，他說：「唔係好清楚，我主要為實現自己理想，邊個平台都試過，無謂分得咁清楚。」<br>採訪：張俊銘<br>攝影：陳俊強</p></body></html>