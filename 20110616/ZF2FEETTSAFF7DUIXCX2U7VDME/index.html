<html><header><meta charset="utf-8"><title>教波講波揸的士李偉文：冇得撈先慘</title></header><body><h1>教波講波揸的士<br>李偉文：冇得撈先慘</h1><p>【我哋有嘢講】本地球員退役後的出路問題，經常成為球圈熱話。有人認為本地職業球員掛靴後轉行揸的士是折墮，但去年暑假全職揸的士的前港隊隊長李偉文笑言：「冇得撈先慘，揸的士及小巴搵食邊有問題。」記者：曾雁平</p><p>偉文甚有足球天份，11歲獲體院（當時銀禧）選中進行長期訓練，由於天份高，很快便被當時教練、已故的黎新祥安排跳班，與丘建威隨大兩歲的師兄，即歐偉倫及譚兆偉等操練；17歲踢麗新青年軍，18歲轉會東方，原以為只是後備，但教練陳鴻平看過其表現後，在球隊缺正宗左閘時便大膽派他落場，此後在綠茵場上平步青雲。</p><p>「沒想過踢波作為職業」</p><p>黎新祥在李偉文初出道時已預知他是可造之才，因為偉文除是本地球壇少數的雙槍將，還擁有良好的心理質素：「偉文永遠不怯場，安排他踢甚麼位置，也可執行教練的指示作賽！」從以上種種可知道這位前港隊隊長是甚有彈性。<br>偉文說，由於父親是警察教官，縱自少在體院受訓，但沒想過踢波作為職業：「原先中學畢業便投考警隊，但踢了一年青年軍便升上甲組，之後一直踢到07年才不踢甲組，轉到當時想爭取升上甲組的沙田做教練兼球員。」</p><p>00年考齊搵食車牌</p><p>出道時，本地球壇正值小陽春，球員薪酬不俗，初出道月薪過萬，繼後成為一線華將，轉會到流浪、星島及愉園，月入數萬；偉文坦言，當打時收入不差，時間又多，好景時難免夜夜笙歌。<br>但90年代末球市開始不景，班主在00年開始不停減薪，偉文開始意識到做職業球員其實唔穩陣，要想方法自保：「當年見勢色唔對，在00年暑假考齊搵食車牌，包括重型貨車、的士、巴士及小巴等，只是沒有電單車牌。」<br>由於球會相繼減薪，一線球員薪酬由4萬幾元減到兩萬餘元，收入減半，李偉文為維持原先收入而開始兼職，試過買輕型貨車與愉園及港隊隊友郭裕洪合作，在早上送飯盒到小學，還試過被學生認出：「李偉文送飯盒呀！」偉文亦試過在暑期空檔揸小巴。</p><p>「最緊要識得放下身段」</p><p>去年暑假期間，偉文決定離開護級失敗的沙田，在球季未開始前，沒有太多波教，做了兩個月全職的士司機：「在香港踢波，又幾多人認識你？最多幾萬人，退役後，有冇球迷記得你也成疑問；我經常講，踢波風光，之後也要搵食，所以最緊要識得放下身段，我完全唔介意做的士司機，揸住部車周圍去，覺得幾自由，如載到球迷認到自己便同佢講波經，我不覺得有甚麼問題，更不會覺得難受。」<br>已婚的偉文去年開始主力教波，現時合共執教8支球隊，除香港阿仙奴足球學校，還有學校及公司球隊，加上早前正式簽約無綫成為全職評述員，暑期準備考足總辦的亞洲足協B級教練牌；又要為升甲組的港迪籌組升班事宜，相信今個暑期沒空再做全職司機。</p><p>李偉文小檔案</p><p>年齡：37歲<br>身高：1米78<br>體重：65公斤<br>現職：無綫足球評述員、港迪教練（乙組）、香港阿仙奴足球學校教練、城大教練等<br>曾效力球會：東方、流浪、星島、愉園、沙田<br>位置：中堅、左右後衞、防中<br>代表港隊紀錄：68次入2球（93年至06年）<br>個人榮譽：港隊隊長、傑出青年運動員（91年）、最佳足球明星（5次）</p></body></html>