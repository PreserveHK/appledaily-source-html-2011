<html><header><meta charset="utf-8"><title>中環在線：上京學國情　金融圈搞同學會 - 李華華</title></header><body><h1>中環在線：上京學國情　金融圈搞同學會 - 李華華</h1><p>北上到國家行政學院參加國情研習班，可以話係近呢兩三年香港政商名人同班富豪第二、三代嘅指定課餘活動，唔知係咪見得多有感情，呢班同學仔今年初組成「中國國家行政學院香港工商專業同學會」，打算定期搞吓活動，聯誼之餘，旨在大家互相過料，方便日後同監管機構傾偈。</p><p>逾百會員　包括保險物流界</p><p>咪以為呢個同學會係搞嚟hea，查實有逾百個會員，主要嚟自金融、保險同物流界，理事會廿個理事更加係響噹噹嘅人物，包括李嘉誠基金會董事洪小蓮、九倉（004）董事易志明、恒生（011）總經理馮孝忠、財資界人士陳鳳翔；而個會嘅主席係證券業協會前會長李耀新，副主席包括保險業聯會主席朱永耀、證券學會會長李細燕……照人腳睇，應該比船頭尺中國同學會猛料好多！<br>咁國情研習班到底係教咩嘅呢？08年參加首屆國情研習班嘅李細燕話，上堂可以了解到中國開放改革30年嘅經過，獲益良多。而呢個同學會之所以誕生，係咁多年嘅同學仔舊年破天荒搞咗一次珠海旅行，講講吓咁搞出嚟嘅。<br>華華聽班富二代講，國情研習班通常係一個星期貨仔，基本上大家都坐足鐘畀面阿爺嘅，咁邊個上堂表現至認真呢？新加坡過江龍、信和太子爺黃永光幾乎一面倒得晒所有票，香港班有錢仔係咪應該好好檢討一下呢？<br><br>李華華<br>mailto:LiWaWa@AppleDaily.com</p></body></html>