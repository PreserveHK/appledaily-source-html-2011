<html><header><meta charset="utf-8"><title>延長交易無得益 - 左丁山</title></header><body><h1>延長交易無得益 - 左丁山</h1><p>天真許話好得閒，約往佢嘅飯堂「賀菊」吃午飯。自日本311事件之後，「賀菊」曾經靜咗一輪，但最近已恢復舊觀，生意繁忙，天真許又請埋資深證券界人士H先生，大家傾起股票，有排講。<br>天真許已將佢嘅公司出售，被挽留做公司顧問，冇晒生意負擔，輕鬆晒，最近先至去北京、哈爾濱開壇講佢兩本書「A股看升30倍」與「投機智慧」，跟住遊山玩水三日，好不寫意，以後嘅生活大致如此，預備以此方式遊遍中國各大省市。證券H贊佢嘅「商譽」夠照，可以套現退休。目前經營證券業務並不困難，資深人士可向證監會申請牌照，一般等幾個月就可以，然後向港交所買經營牌，五十萬元係標準價，有牌兼夠膽，唔怕蝕，就可以開業，未必需要買入一間空殼證券公司嘅。<br>依家請經紀食飯，時間十分匆忙，證券H認為延長交易時段係大勢所趨，但最好配合本港生活習慣，依家選擇跟隨上海，上午人地十一時半休市，香港就在十二時，下午人地一時開市，香港在一時半，證券H話，依家我要出門食飯，你地未出街，到咗一點三我要返公司，你地仲有大把時間，真係幾煩。其實我地如果選在十二時半休市，二時開市，咁就午飯安排易好多。延長時間，大市交投唔見增加噃，經紀咪好得閒？證券H謂：「直情悶到發慌，下午一點半到兩點半基本上大家都唔願睇，情願食飯食耐啲，以跑馬術語打比喻，下午一點半到兩點半係慢踱步，兩點半開始慢跳，三點十五分後有快跳，四點前就衝拉士一段，故此你見到大市成日死吓死吓，但係成交額在三點半後會急增，價格多變動，可以由升轉跌或由跌轉升，散戶最緊要吼到實晒，三點半至四時收市嗰半點鐘，千祈唔好離開電腦。」<br>延長交易時段，華資經紀大多數反對，延長期貨交時至晚上十一點半，更加反對，不過相信反對無效，港交所照樣推行。</p></body></html>