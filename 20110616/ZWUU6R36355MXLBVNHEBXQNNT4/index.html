<html><header><meta charset="utf-8"><title>投資講分析 - 左丁山</title></header><body><h1>投資講分析 - 左丁山</h1><p>Prada選擇在港上市，是否受到歡迎，尚未可知，曼聯見獵心喜，又傳話想在香港上市。買呢類大名牌股份，一般投資者識唔識風險呢？好難講。買股最緊要講理性，不講感情，但買手袋、做球迷，最緊要講熱情，理性可拋諸腦後。聽過黃毓民講賭波未？佢講得非常好，二○○四年世界盃有中國份，對着巴西，你捧邊隊？記得毓民對左丁山講：「梗係買重巴西啦，睇電視就為中國打氣、加油！」如果感情凌駕理智，幫中國打氣之餘，兼下注中國隊，輸實啦。賭波可下注曼聯，買股票就咪搞咯。<br>可惜好多人鍾意與股票談戀愛，理智與情緒糾纏不清，犯上曹仁超所講之投資大忌。前日講商業信託簡介，立即有朋友提醒：「喂，唔好得罪人噃？」得罪乜嘢人，朋友話：「心照啦！」唔，心照啦，可以講多啲，商業信託目前在香港未有規則監管，新加坡就有，故此和黃分拆碼頭業務為商業信託上市之時，選擇新加坡，當時有報紙發表社評感嘆香港身為金融中心，唔夠新加坡爭，依家有電訊盈科初步構思分拆成熟業務（即電訊業務，包括電話、數據、國際電訊、銷售客戶器材、顧問業務、流動通訊等等）成立商業信託，保留至少55%商業信託權益，成為商業信託之信託人/經理人，繼續持有企業方案及媒體業務100%權益以及61.53%盈大地產。<br>換言之，如果商業信託成功在港上市，投資者就要考慮電訊電話業務之穩定性及增長性以及派息高低，電盈作為一家上市公司，就持有（一）商業信託至少55%，（二）增長業務如企業方案及媒體，（三）地產（61.53%）等三大業務。<br>小股東又點睇？要請教股票行專家嘞，最緊要研究分拆商業信託之後，有冇蝕底到，揸住電盈嘅合資格股東，仍持有（二）及（三）業務，至於商業信託方面，股東會獲派5%至10%合訂證券（stapledsecurities），另方面有最多30%合訂證券優先向合資格股東發售，分拆後未來三年，電盈股息維持於0.153元。何謂合訂證券，解釋要用幾行字，左丁山唔講得咁多咯。最後詳情要由監管機構與電盈傾掂，以符合香港規則。</p></body></html>