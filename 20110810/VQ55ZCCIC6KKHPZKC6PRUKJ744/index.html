<html><header><meta charset="utf-8"><title>食典：真正私房菜　雞蛋混牛肉他他添滑</title></header><body><h1>食典：真正私房菜　雞蛋混牛肉他他添滑</h1><p>上樓梗舖、工廠大廈私竇就算私房菜？No啦，今次推介嘅私房菜真係直接踩上人哋屋企，堅係住宅，得一張枱咁大把，仲有兩隻PR貓歡迎你，老闆堅喺住宅瞓覺過夜。上去開餐，Warm到好似去朋友屋企食飯咁，呢啲就真係私房菜嘞。<br><br>記者：徐務研<br>攝影：陳盛臣<br>Model：Paris@PureModels</p><p>全屋一張枱</p><p>香港一街所謂私房菜，既唔係開喺住宅區，仲要一開十幾圍，完全睇唔出有幾「私房」，同一般又嘈又逼嘅大舖小舖根本無分別。話明私房菜，梗係要夠「私人」，一圍枱十幾個客加一個廚師，人少少食餐家常便飯，有講有笑咁先似樣。收風話鑼銅灣新開嘅「UNODUOTRIO」主打意大利地方菜，位置好詭異，查Googlemap只搵到百德大廈A座同C座，就係無B座，行到身水身汗，先發現原來喺C座轉個靚彎即見B座。就係呢個靚彎，繁華大街即變僻靜小巷，行上簡陋樓梯再搭電梯，出見一層幾戶，門口真係同我屋企無分別，我猶豫咗一陣，先敢按門鈴。<br>入屋，真係另一個世界！先見放滿酒樽嘅民國時代古董梳妝枱，落地玻璃門對出有個小陽台，雖無無敵靚景，但環境總算開揚。菲律賓雕花大鏡好典雅，韓國古董櫃上放音響播Relax音樂，小水晶燈散發黃光，灑落牆壁上一張張Postcard，黃昏後，全屋仲要點晒蠟燭，個Feel真係好溫馨。唔肯上鏡嘅廚師Lana喺睡房換上潔白制服，走入開放式廚房忙到甩轆，「等佢哋招呼住你先。」見鬼！四周無人，邊個佢哋？原來係啡貓Bimbo，喪撩人抱喪嗲，堪稱PR貓，另一隻白貓Snowy大爺咁款攤喺梳化，一摸佢立即反肚逗你玩，成個場景，真係激似去朋友屋企食飯。</p><p>自製意粉有誠意</p><p>Lana份人勁Nice：「自己鍾意煮嘢食，朋友成日上嚟食飯，食到我窮，於是索性自己搞私房菜。我有個意大利廚師朋友，佢幫我搜集唔少意大利地方菜菜譜，我成日捉佢試味，佢話好食我先敢放上Menu。」Lana邊講邊自製意大利麪條，無嘢呀嘛？五星級酒店都未必咁考究，「新鮮自製麪條軟身好多，比較吸味，唔夠新鮮的話，麪條會比較硬身，我間屋點都比出面舖租平，有多啲資金提供靚食材。」講多無謂，即試海膽帶子墨魚麪，用熬咗整整一日嘅海鮮湯煮意大利粉，麪條吸盡海鮮精華，墨魚汁配甜到漏嘅海膽同鹹鹹哋嘅三文魚子，味道超好。<br>另一道黑松露白蘆笋亦一絕，菇菌用黑松露同牛油炒過，非常香滑，白蘆笋清甜爽口，入口索索聲，勁新鮮。生牛肉他他，好多人以為係法國菜，其實意大利都有呢道菜式，澳洲牛肉先醃好，再拌蒜、洋葱、酸豆同醃鯷魚，上置打開蛋殼嘅生雞蛋，食嗰陣蛋白蛋黃一次過倒入生牛肉，再撈勻食，生牛肉即刻滑晒。Paris口乾乾，虎蝦帶子海鮮燴就啱晒佢，湯底用月桂、番茄、魚骨熬足一日，落Order即加大大隻虎蝦、帶子同蜆，啖啖都鮮味十足，超甜嗰隻。</p><p>羊架唔羶帶果香</p><p>初初見到Piedmont葡萄羊架，好猶豫，皆因我怕羊羶味，膽粗粗一試，入口好重羊味，但唔太羶，仲甜甜哋，簡直驚喜！原來秘訣在於用Piedmont葡萄汁浸羊架十小時辟羶，煎香再焗，羊架外脆肉軟帶果香，我同Paris食到停唔到口。菠菜黑豚豬絕對係啖啖肉之選，美國黑豚肉質軟腍，煎香再焗，醬汁用BB菠菜煮成，配小茴香根，味道清新。肝醬燒鵪鶉係重頭戲，Lana：「我自製肝醬，一定要搽喺鵪鶉皮與肉之間，咁先唔會焗乾。」伴碟嘅紅菜頭、翠玉瓜同薯仔焗得一樣香，甜甜哋好正。甜品方面，必試RoseCompote，底層係LadyFinger餅沾藍莓醋，中層用Mascarpone芝士同忌廉打成，再配自製玫瑰花醬，滲出陣陣花香，嗜甜女生必愛。<br>食完成餐飯，味蕾大滿足，尤其欣賞Lana嘅誠意，採訪途中佢不斷話：「你哋一定要食晒啲嘢呀，如果唔食，我會心痛。」心痛！言重啦，不過聽完我無起雞皮，反而Feel到佢發自內心。廚師有無Heart，客人一定Feel到，加上有音樂同夜景催化，呢一餐，已經唔係食咁簡單，而係享受，呢個亦係我鍾意食私房菜原因之一。</p><p>收費：廚師發辦，每位$490-$690，包三至四個前菜、一個湯、一個肉類、一個意粉、芝士拼盤、一個甜品、餐後酒和咖啡或茶<br><br>註：最低消費$2,000，兩日前預訂</p><p>UNODUOTRIO（25708779）<br>地址：銅鑼灣百德新街47號百德大廈B座13B4室</p></body></html>