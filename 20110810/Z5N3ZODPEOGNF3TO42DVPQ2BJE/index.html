<html><header><meta charset="utf-8"><title>Netbook借歪　日系手機強裝Win7</title></header><body><h1>Netbook借歪　日系手機強裝Win7</h1><p>一個人有雙重人格，會俾人送入精神病院，但如果一部手機有雙重「機」格，一邊係電話，一邊係電腦又會點？睇呢部FujitsuF-07C就知道！平時只係一部普通日系電話，但只要一觸動到佢粒掣，另一面「機」格嘅超級功能就會即時發動！有幾超級？用手機行PC用嘅Win7，夠勁未？<br><br>記者：韓繼聰<br>攝影：楊錦文<br>Model：Suey</p><p>3分鐘啟動Win7</p><p>一機雙魂，正常嗰邊唔使多講，一貫日系手機格局，同一般Docomo出品無咩分別。要睇就梗係睇佢特別嘅另一面喇！F-07C係第一部內置Windows7嘅手機，唔係Mobile版，而係真正Win7HomePremium！所以可以話佢真係一部超小型嘅Notebook都無錯。機身右邊有一粒有WindowsLogo嘅掣，只要一按，手機即時轉Win7Mode，基本功能有齊，接WiFi用《IE》上網當然無難度，跟機仲送埋《Office2010》，隨時喺街做Report都得，啱晒日理萬機嘅上班族！順帶一提，內置嘅Win7係日文版，但網上已經有師兄成功安裝中文版，真係當佢電腦咁用！</p><p>強勁內涵　重量級外表</p><p>行得Win7，硬件點都唔會差，F-07C用咗IntelAtom　1.2Ghz處理器、1GBRAM、32GB儲存空間，機身嘅側滑式鍵盤上仲有細細粒半球形滑鼠，根本就係電腦規格。再配埋個4吋1,024×600靚Mon，雖然用起Windows上嚟都仲係好細，但要記住佢係部電話，要大Mon？可以用番Notebook！當然，世事無完美，硬件強，總有啲犧牲，正面睇佢同iPhone差不多大，但厚度就足足係iPhone嘅一倍！重量亦有成218g，絕對係手機中嘅巨無霸，而且喺Win7狀態下只可以運作兩個鐘，不過都係嗰句，佢始終係一部手機，只要用一部專業級手機嘅眼光睇佢，個觀感自然會Fit晒！</p><p>FujitsuF-07C</p><p>CPU：IntelAtom1.2Ghz<br>RAM：1GB　HDD：32GB<br>OS：Symbian+Win7HomePremium32bitSP1<br>屏幕：26萬色4吋輕觸屏幕（1,024×600）<br>CMOS鏡頭：510萬像（主）＋32萬像（副）<br>通話時間：370分鐘（備用600小時）<br>Win7使用時間：約2小時<br>重量：218g<br>體積：125×61×19.8mm<br>售價：$5,780<br>查詢：三禾電氣（23740618）</p></body></html>