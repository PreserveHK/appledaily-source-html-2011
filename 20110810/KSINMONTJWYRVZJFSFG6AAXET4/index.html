<html><header><meta charset="utf-8"><title>中環在線：福和分身家　彤叔有份 - 李華華</title></header><body><h1>中環在線：福和分身家　彤叔有份 - 李華華</h1><p>前排彤叔鄭裕彤增持福和（923），家陣揸住近兩成股權。無啦啦彤叔點解要增持呢隻廁紙股？原來係因為福和大股東分身家。<br>花旗分析員同福和主席梁契權傾過之後，出咗份報告話，單嘢係因為梁契權老竇舊年仙遊，有家族成員想cashin退休，同埋搞自己嘢，所以沽咗12.5%股份，套現大約7.37億銀嚟分錢。其中4.5%股份賣咗畀彤叔，仲有8%就賣咗畀另外兩個友好投資者，但就無開到名。<br>梁契權話，佢哋沽貨嘅平均價係兩個四，睇返福和噚日收1.95蚊，即係彤叔新攞嗰批股份話咁快就坐艇，唔知呢幾日個市咁chok，彤叔有冇乘機再增持？<br>題外話，華華第一次見「友好投資者」呢個term，唔知算唔算關連人士呢又？
</p></body></html>