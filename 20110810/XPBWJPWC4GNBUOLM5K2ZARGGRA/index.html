<html><header><meta charset="utf-8"><title>街邊理髮師批唐 - 左丁山</title></header><body><h1>街邊理髮師批唐 - 左丁山</h1><p>講起香港精英學生去外國升學，讀英美名校，左丁山唔反對，只係希望佢哋可以畢業後回港服務，唔好留外不返啫。呢日碰到銀行經濟師Ｖ，年紀輕輕，說話有板有眼，唔係講五句廣東話，就夾雜十個英文字嗰種，於是問佢喺邊間大學畢業。佢話：「UV吖嘛，阿媽問過你o架？」吓，有咁嘅事？經濟師Ｖ解釋，佢阿媽係左丁山長期讀者，多年前曾寫電郵詢問維珍尼亞大學與南加州大學都取錄咗乖仔Ｖ，應如何選擇？左丁山唔記得晒咯，經濟師Ｖ話：「你嘅回郵講到維珍尼亞大學有南部哈佛之稱，歷史悠久，於是阿媽就送咗我去。2005年畢業返嚟，加入銀行。」咁講法，呢位八十後經濟師聽教聽話喎，佢嘅老闆（頂頭上司）就係總經濟師Ｎ，左丁山老友啫。<br>本欄對年青人教育有此影響力，誠始料所不及，既然係咁，不妨講多一次，請各位留學外國精英學子，畢業後全部返嚟香港，為建設香港而努力。本欄讀者乜都有，一位自署資深國泰馬可勃羅會員來郵投訴國泰服務，按道理應該直接寫信去馬可勃羅會吖，不過既然寫咗俾左丁山，於是將封電郵轉送國泰，等佢哋俾解釋與澄清。呢位讀者又強烈質疑左丁山在北海道坐汽車南行，見到右手邊「驚濤拍岸」之說：「回應是日蘋果貴專欄內容，北海道太平洋海岸南行，一段；稍有地理常識都會清楚，左邊才是『驚濤拍岸』，右邊才有『青山林木』！先生一定回答乃『手民之誤』吧！」<br>唔會噃，親歷其境，那會有錯，從靜內去日高育成牧場，位於北海道之東南方，馬場在靜內之下面。故此去日高時，驚濤拍岸在右手邊。回程時，海水就在左手邊。</p><p>又有一位讀者自署「上環街邊理髮師」睇完本欄講唐英年八字，請人代筆來電郵，指出「唐生於1952年8月7日亥時，適逢該日立秋時間為晚上十時三十二分，指此造應申月為用神，而非巳土……木運幫身，有力有財，官印透天，三面皆好，但無傷食更無火，不聰明，無學生更無奴僕（現代術語就係幫得手嘅夥計），雖則有福之人，但講到做特首就有人不服……想應是困局也！」上環街邊理髮師既有此言，其他讀者對唐生八字如有意見，請賜教。</p></body></html>