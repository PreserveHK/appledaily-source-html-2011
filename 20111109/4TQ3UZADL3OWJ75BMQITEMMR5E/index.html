<html><header><meta charset="utf-8"><title>第四個中心 - 左丁山</title></header><body><h1>第四個中心 - 左丁山</h1><p>餐飲M賣西班牙葡萄酒，餐廳R賣意大利酒，生意同樣幾好，旅發局主辦嘅美酒佳餚巡禮前星期在西九海濱長廊舉行，係B2C展覽，超過十六萬人入場，上星期在會展舉行，由貿發局主辦嘅「香港國際美酒展」，係B2B展覽，以參展商為主，最後一日開放俾公眾入內，亦有幾萬人到場，可見香港人對於葡萄酒（主要係紅酒），有極大興趣。<br>今屆香港國際美酒展以意大利為夥伴國家，意大利酒商空群而出，有二百幾家來港，餐廳R自然好高興，大力捧場，據佢講，香港入口紅酒品種繁多，但香港人與亞洲人對法國酒情有獨鍾，意大利酒雖然唔曳，只係佔一小部份市場，故此意大利商人對開拓香港市場流晒口水，今次全力以赴。此外，有37個國家，930家酒商來港，包括拉脫維亞、以色列、馬耳他，以至格魯吉亞。咁多地區嘅酒商來港，路途遙遠，所費不菲，事先應該諗過度過，認為非來不可，以免蝕章，先至參展嘅啫。<br>商人遠征，無非為錢，今年頭三季香港葡萄酒入口73億元多，比去年升57%，葡萄酒出口有15億，比去年升48%，香港何來有葡萄酒出口？相信係轉口啫啩，一位對紅酒買賣有認識嘅人士對左丁山講：「四年來香港紅酒生意大幅度上升，當然係拜葡萄酒入口免稅所賜，冇咗稅，呢行即刻興旺晒，帶動新就業，迅速將香港提升為世界紅酒拍賣中心，曾特首心中懸掛香港要成為三大世界中心，一是人民幣離岸業務中心，二是融資（IPO、點心債、銀團貸款）中心，三是資產管理中心，將香港與紐約、倫敦並列，雖然未必一定可以第一，但不能脫離紐倫港並稱之名。他日如果香港有一位唐特首，佢會講香港係世界四大中心，加多一個，就係紅酒中心嘞，小小一個香港，能夠成為世界四大中心，你話我地幾威呢！」唔，威唔怕認，若然如此，香港成為世界紅酒中心，無法子不歸功於唐司長，但要倚賴大陸同胞呢，冇內地人市場，香港何來有咁大生意？知情人士云：「非也，若非我地有制度，有效率，外國拍賣商未必會來香港拍賣名酒嘅啫。香港前年超越倫敦，去年超越紐約，今年拍賣紅酒總值超過倫敦加紐約，穩居世界第一，紅酒方面，香港係港紐倫之首呀！」</p></body></html>