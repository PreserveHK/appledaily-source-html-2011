<html><header><meta charset="utf-8"><title>中環在線：滙豐屈宏斌　踩中移動唔掂 - 李華華</title></header><body><h1>中環在線：滙豐屈宏斌　踩中移動唔掂 - 李華華</h1><p>滙豐經濟研究亞太區聯席主管屈宏斌，一向講開中國經濟，噚日轉講個股，仲公開話中移動（941）唔掂。華華唔會質疑佢嘅判斷，因為今次佢係以用家身份，講出對中移動嘅感受。<br>話說屈宏斌家陣身在成都，以現時流動通訊科技一日千里，佢參加京滬粵港四地嘅電話會議應該完全冇問題，弊就弊在佢揀咗中移動嘅手機網絡。會議開始冇耐，屈宏斌把聲已經窒吓窒吓，兼勁多雜音同經常潛水唔見咗人，搞到佢成日要重複自己講嘅嘢。如是者過咗十多分鐘，屈宏斌終於忍唔住爆咗句，「看來中移動的服務都需要改善」。<br>話口未完，去到第九條Q時，屈宏斌個電話突然斷埋線，deadair咗一陣由公關打圓場。遇到咁嘅情況，唔係電訊股分析員都可以downgarde中移動評級啦！</p></body></html>