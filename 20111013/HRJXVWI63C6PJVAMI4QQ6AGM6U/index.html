<html><header><meta charset="utf-8"><title>中環在線：胡潤另類富豪榜　黃光裕膺套現王 - 李華華</title></header><body><h1>中環在線：胡潤另類富豪榜　黃光裕膺套現王 - 李華華</h1><p>胡潤研究院前日喺上海公佈咗《2011胡潤套現富豪榜》，統計一班內地富豪舊年賣咗幾多嘢套現，呢次已經係胡潤第五次公佈套現富豪榜。家陣個市咁波動，贏錢定輸鑊甘都係彈指之間，錢都係袋喺自己袋穩陣，識得一早沽貨套現嘅，應該甚有智慧。</p><p>華寶朱林瑤排第二</p><p>講到歷來套現最多嘅，係香港人熟悉嘅國美電器（493）大股東黃光裕，咁多年嚟靠減持國美，套現咗138億人仔，即係成168億港紙。排第二嘅係華寶國際（336）主席朱林瑤，減持華寶國際套現85億人仔。至於久違嘅紅色資本家榮智健，靠中信泰富歷年分紅，套現咗77億人仔。<br>單計舊年套現最多嘅富豪，大部份都係內地富豪，香港人認識嘅唔多，好似排頭位嘅係中汽南方正通汽車陳文沛家族。數香港人認識嘅富豪，係排第二嘅朱林瑤，減持自己公司股票，單係舊年就套咗35億人仔。<br>仲有排第四嘅民生銀行（1988）非執董史玉柱，佢喺金融海嘯時，為保證企業有充足現金，沽咗持有嘅民行同華夏銀行股份，套咗幾十億人仔。但今年佢已經頻頻增持番民行。至於舊年上市嘅熔盛重工（1101），大股東張志熔家族賣舊股套現23億人仔，位列第六。胡潤研究院話，班富豪沽貨位大部份高過目前市價，證明佢哋避過跌市。<br><br>李華華<br>mailto:LiWaWa@AppleDaily.com</p></body></html>