<html><header><meta charset="utf-8"><title>中環在線：客仔抗議加價　馬雲心碎了 - 李華華</title></header><body><h1>中環在線：客仔抗議加價　馬雲心碎了 - 李華華</h1><p>阿里巴巴（1688）母公司旗下嘅淘寶商城，星期一宣佈，加年費同保證金，而且唔係幾成幾成咁加，而係幾倍幾倍咁加。</p><p>淘寶商城加費幾倍</p><p>根據新規則，入駐淘寶商城嘅賣家，每年要交技術服務年費，由原先6000蚊人仔，提高到去3萬蚊人仔同6萬蚊人仔兩個檔次，保證金就由以前嘅1萬，加到5萬、10萬同15萬三個檔次。結果搞到超過3000個「淘寶商城小店家」抗議。據內地傳媒講，呢班小店家有組織、有指向性咁圍攻淘寶商城知名店舖，仲喺網上高奏納粹軍歌。<br>搞到身處海外嘅創辦人馬雲，連日透過微博表達自己立場。不過，佢呢頭話「一生中總有那麼一些時刻，我們需要鼓起勇氣去作選擇。」嗰頭又話「即使如此，我們可能還會一意孤行。」好似要撐到底，但突然又話睇到屋企人嘅眼淚，聽到同事們疲憊委屈嘅聲意，「心碎了，真累了，真想放棄。」睇嚟馬雲今次面對嘅壓力唔細。</p></body></html>