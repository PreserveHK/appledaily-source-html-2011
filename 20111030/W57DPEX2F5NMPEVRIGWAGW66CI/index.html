<html><header><meta charset="utf-8"><title>周日趣BLOGBLOG：財演指數股　中伏機會高 - 股榮</title></header><body><h1>周日趣BLOGBLOG：<br>財演指數股　中伏機會高 - 股榮</h1><p>上周「投資導航」講牛熊證街貨量可視為後市「明燈」，結果準到無朋友，熊證街貨過去一周日日遠遠拋棄牛證街貨，結果港股一個禮拜升足五日共2000點。睇淡的人（買熊仔）越多，港股越升，這種相反理論再次印證師奶阿叔長期成為大戶魚肉對象。今期「趣BLOGBLOG」搵到另一個明燈指示：財經演員指數，準繩度拍得住牛熊街貨量，唔想輸錢的朋友，今期要睇實。<br>所謂財演指數，其實是股份曝光多寡，全港超過1500隻股份，按道理，今日你貼中移動（941），機會率低於0.1%，但神奇地，筆者綜合過去7個交易日，統計當日全港十份主流報章及五份免費報紙投資版專欄推介股票，發覺全城約100位財演、獨立股評人、專欄作家等，總不約而同地，對某些股份情有獨鍾，最多被推薦股份，少則4次，多則6次，不過成為財演指數股後，當日表現往往跑輸大市，究竟玄機何在呢？<br>要分析箇中玄機，可由揀股方法落手。股佬或股婆貼股，通常有三種。睇基本因素（業績）、睇技術指標（走勢圖），最後是收到風有料到或小圍食飯後，拍膞頭叫到吹兩句。第一種在業績高峯期間，最大機會成為財演指數股，不過係淡市牛皮市況中，第三種則最常遇到。</p><p>散戶應多做功課</p><p>業績高峯期間，績優股曝光次數多絕不出奇。但於24日放榜的I.T（999），卻事先在20日竟被5位財演唱好，同日摩根大通亦發表報告推介，預測業績標青。當日大市跌1.8%，I.T股價挫3%並不意外，叫人驚訝是放榜後I.T勁減派息，存貨又激增，股價瞬即急跌16%，5位財演由當日推介至今，股價累跌一成，同期港股升9.3%。<br>最經典要數雙樺控股（1241），五位財演24號一致叫好，結果當日大市爆升746點，雙樺竟逆市跌近3%，推介至今累跌7%，跟入的散戶肯定媽媽聲。根據或然率，5位財演同日在1500隻股份中推薦雙樺，仲難過中六合彩。<br>過去7日，財演指數股No.1，竟有6日跑輸大市，唯一例外是公佈季度業績後的上海電氣（2727），4日累升超過一成。雖然難單單靠7日成績去定奪財演唱好靠害，但投資者唔該睇完專欄、聽完財演意見後，自己做吓功課先好行動。<br>前輩教落，好股唔使唱都識升，只有爛股先要博宣傳爭取曝光，但本質不變仍然係爛。<br>股榮</p></body></html>