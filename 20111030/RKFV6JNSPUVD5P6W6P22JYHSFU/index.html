<html><header><meta charset="utf-8"><title>幫你慳荷包　愛驅管家婆</title></header><body><h1>幫你慳荷包　愛驅管家婆</h1><p>生活於通脹年代，慳錢係生存基本法，不過有時提起揸車，多年來嘅駕駛壞習慣如重迫力及無故加速等，總係不經意走晒出嚟搞到嘥油，如果有人喺身邊日哦夜哦，你仲會恨不得醒佢一巴！今時今日，呢個煩角可以由車代勞，Mazda3最新注入嘅Skyactiv技術，唔單止喺引擎波箱甚至底盤幫你全方位節能，仲幫你計住油耗，有埋駕車提示系統，揸得唔好即刻着燈提醒你，堪稱萬能管家婆。<br><br>記者：趙慧敏　<br>攝影：楊錦文　<br>Model：Waye@GME</p><p>引擎波箱底盤助減油耗</p><p>2012年Mazda3剛剛新登場，如果只將焦點落在表面，就似乎過於膚淺，事關今次的重裝全在心臟，新注入的SKYACTIV科技，發現節能燃油引擎技術似乎已進入另一層次了！SKYACTIV技術所涉及範圍十分廣泛，由引擎、波箱甚至全新設計車架底盤，都運用SKYACTIV科技。<br>首先其SKYACTIV-G汽油引擎採用改良式活塞及防引擎爆震技術，造出超高壓縮比（14:1），若配DISI缸內直噴技術，以及改良水泵及增加冷卻效能，令它可以於較低轉數下爆出更大馬力及扭力，造出更雄渾的引擎聲外，更有助直接降低油耗。<br>至於另一改造焦點就係一組離合器，換上改良自賽車的多片式離合器，令轉檔反應更靈敏快捷。車廠更為車架作出大幅改良，包括拉直車架、全車封底連合B柱位置，形成雙環保護式結構，減車重之餘同時亦增加其剛強性。</p><p>加減撥片出奇敏銳</p><p>今次車廠以Mazda3率先演繹SKYACTIV科技，不過絕非只此一款，未來車廠陸續會將SKYACTIV科技放在其他車系上。既然Mazda3成為先頭部隊，車廠當然認為它可以將SKYACTIV科技發揮得淋漓盡致。事實上第一眼看到Mazda3，即覺得外形醒目外，最有興趣當然想一試它是否能脫胎換骨！<br>於灣仔附近兜了幾圈，表現確實爽快好多，尤其係由原來五速波箱換成SKYACTIV-Drive六速波箱，未作長測，暫時未知慳油程度，只根據廠方數字，油耗可以達18.8km/L，表現確實不錯。至於操控上，亦比上一代有很大躍進，車架的剛性提高了，在彎路表現尤其紮實，使用軚盤的加減波撥片轉檔，反應竟出奇地敏銳，特別於高檔轉低檔的表現更加明顯，對講求駕駛樂趣的車主嚟講，一定畀個Like呀！</p><p>SmartDriving一目了然</p><p>行車時喺儀錶板中央顯示屏，原來隱藏了另一個科技，就係名為i-DM系統，呢個系統喺你揸緊車時，一路記住你駕駛情況，包括路面、車輛及乘客擺動幅度、踩油門深度、扭軚角度等等，然後進行分析，綠燈着咗就係話你表現正常，藍燈着咗就係讚你係SmartDriving，至於白色方格就係話你太心急喇，見到呢啲燈號，車主們自己識點做啦！</p><p>Mazda3SKYACTIV</p><p>引擎：1,998ccSKYACTIV-G直四　<br>馬力：154ps/6,000rpm　<br>扭力：194Nm/4,100rpm<br>傳動：SKYACTIV-Drive6前速+/-自動波　<br>售價：$239,000　<br>查詢：28931112（萬事得汽車）</p></body></html>