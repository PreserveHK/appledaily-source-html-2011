<html><header><meta charset="utf-8"><title>花甲小辣跑　自強不息</title></header><body><h1>花甲小辣跑　自強不息</h1><p>跑車是富裕社會下的副產品，相信好多人會舉腳贊成，跑車馬力大但耗油量高，且實際用途唔多夠，唔好講話唔載得多人，想搵地方擺多件隨身物品都唔容易。如果有款車既有跑車樂趣又實際，你話幾好，難怪英國名驅MGBGT於上世紀六十年代出現，今時今日都有唔少追隨者。<br><br>記者：趙慧敏<br>攝影：陳陶鈞<br>Model：Jancy<br>車輛提供：TopsAutoEngineeringCompany</p><p>輝煌賣出520,000部</p><p>MG將這款小跑車定名為MGB，很自然想到是源自同門兄弟MGA，其實作為第一代MGA，已經是1955年的事，當時其嶄新車形及性能，絕對夠創新！不過講到受歡迎，就唔及第二代，於1962年才投產的MGB，當年車廠只提供開篷版，直至1965年才正式生產硬頂版。MGB生產期長達18年，至1980年才停產，其間賣出超過52萬部，簡直為MG創造了一段輝煌歷史。</p><p>圓碌頭燈　搶眼外形</p><p>MGBGT當年之所以咁受追捧，無非因為它是一款既具實用性又具風格的小跑車，大圓頭燈搶眼到極，車身採用Hatchback2+2座位設計，計晒風阻系數，仲有尾廂都有不錯的儲物空間。講到性能，以當年水平嚟講都唔屬於Supercar一族，動力配置只用一副1.8公升直四引擎，輸出最大馬力只得95匹，不過最高時速可以去到170km，絕對可說是小辣椒，來到今時今日，它已經有幾十年車齡，要求唔好咁高啦！</p><p>少有自動波</p><p>眼前MGB於1973年出產，最矜貴之處不只夠老爺，而是唔使推棍推餐飽，用自動波，啱晒唔慣揸手波又想過老爺車癮的車主。如果想平平哋玩老爺車，它絕對啱你Budget，因產量高，經過幾十年歷史，市場都有不少二手貨，喺英國Bid返嚟，一般質素的唔使十萬元。<br>呢位車主將車Bid返嚟後，都經過一系列大執工程，引擎經過重新翻新，難怪打開頭冚後，引擎好似新嘅一樣，內櫳雖以黑色為主，不過無論錶板及波箱台都採用不少原始味十足的金屬飾面，夠晒Classic！不過夏天揸就較辛苦，車內雖附有風口位，不過只出暖風，冷氣欠奉，惟有靠駕駛席兩側的雞翼窗調校角度，將風撞入車廂，再駁把風扇，總算凉快啲。</p><p>MGBGT</p><p>引擎：1,798cc直四<br>馬力：95hp/5,400rpm<br>傳動：4前速自動波<br>售價：$80,000-$100,000（視質素而定）<br>車輛提供：TopsAutoEngineeringCompany（26062328）</p></body></html>