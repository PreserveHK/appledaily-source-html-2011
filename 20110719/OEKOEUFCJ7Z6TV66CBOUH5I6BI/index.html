<html><header><meta charset="utf-8"><title>AndroidTV起雙飛　面書電視兩邊睇</title></header><body><h1>AndroidTV起雙飛　面書電視兩邊睇</h1><p>貪心係人嘅本性，同一時間有雙重享受總係過癮啲嘅！呢部EIGHT出品嘅首部AndroidTV就係睇準呢個心理，畀你可以一邊睇電視一邊玩facebook，雙重娛樂！仲可以配合Keyboard同Mouse，操控方便，實行將高清電視同Android2.2平台完全結合。<br><br>記者：韓繼聰<br>攝影：楊錦文<br>Model：Suki</p><p>兼玩facebook+TV</p><p>家好多人都有「Share控」，不自覺地每分每秒都要Share自己嘅生活，同留意住人哋嘅最新情況，但電視播緊「唔唱K」又唔想走開？一按遙控上嘅Android掣，即時可以一邊facebook一邊睇電視！facebook有齊NewsFeed、Messages、Events等功能，就連微博、flickr等都同時支援，同人討論劇情都仲得，一分一秒都唔好浪費！當然，你仲可以Download其他Apps，令你部高清電視功能無限擴大！<br></p><p>用電視機煲myTV</p><p>同其他NetTV一樣，AndroidTV當然上到網，只要一駁LAN線，YouTube、優酷、土豆、迅雷全部Online睇晒！比較特別嘅係，AndroidTV支援埋Flash功能，港人熱捧嘅無綫myTV，播放一樣無難度！港劇、台劇、大陸劇，乜都煲晒！即時試吓睇蘋果網嘅精采片段，畫面同流暢度同樣滿意！多媒體播放方面則支援MEPG2/4、MPG、AVI、MP4、MKV、RMVB等影片格式，你鍾意播乜都得！</p><p>Keyboard+Mouse玩電視</p><p>上到網嘅電視其實唔少，但用遙控輸入，打個網址都打到想死！所以AndroidTV就好醒咁配備USB2.0插口，Keyboard、Mouse即插即用，操控打字同用電腦無分別，個Feel即刻返晒嚟！插埋USB硬碟玩PVR錄影、加上120MHz及1080P播放能力，睇埋Blu-ray，真係夠晒玩！</p><p>EightAndroidTVProfile</p><p>系統：DMB-TH數碼電視制式/Android2.2<br>支援：100Hz/120Hz及1920×1080p輸入、模擬電視（PAL/NTSC）、HDMI1.3、數碼電視錄影（須外置USB硬碟）、多媒體播放（包括RMVB、MP4、AVI等檔案）、USB2.0及SD卡插口<br>尺寸：19吋至42吋<br>售價：$1,999至$5,999<br>查詢：豐旭（31884362）</p></body></html>