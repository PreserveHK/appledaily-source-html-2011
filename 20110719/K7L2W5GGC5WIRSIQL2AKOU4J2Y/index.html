<html><header><meta charset="utf-8"><title>開心飛起2：北京MaggieQ掃淘寶　$12變小雲Look</title></header><body><h1>開心飛起2：北京MaggieQ掃淘寶　$12變小雲Look</h1><p>次次去北京唔係睇故宮天安門，就係去三里屯南鑼鼓巷，你唔厭我都覺得悶。但係如果同你講去京城「淘寶」，仲有北京MaggieQ教路買衫褲鞋襪，係咪即時醒神晒呢？</p><p>劈價一半連身裙</p><p>老北京們最愛去北京動物園一帶的批發市場執平貨或「剪牌」名牌貨非常抵。金開利德國際服裝批發市場最紅，2樓至5樓都是服裝批發，面積約43萬方呎有排行。似行淘寶但勝在有實體！3樓以韓國城價錢較其他幾層高5至10元，都係8、90元人仔左右，款式較靚。買完仲可以到4樓即場改衫勁方便！</p><p>e.金開利德國際服裝批發市場<br>地址：西城區西直門外大街136號2至5樓</p><p>雙子塔百變眼鏡妹</p><p>咁飾物呢？金開利德後面就係雙子塔世紀天樂服裝批發市場，主樓地庫及1樓主打飾物、帽、皮帶等物品，幾蚊至廿蚊有找好興奮。但係質量參差有時仲有壞，一戴上身店員仲會逼你買，真係買定離手。樓上男裝大部份MK款，超緊身恤衫加貼身皮褲，算罷啦。記住店舖4點幾拉閘，商場5點半關門，請當機立斷！</p><p>f.世紀天樂服裝批發市場<br>地址：西城區西直門外大街南路28號</p><p>試盡斷碼鞋</p><p>東鼎係唯一雜貨選擇，款式不太多但可逐件驗貨。Michelle買的碎花布藤籃不是藤枝插出來就是有迹，要細心揀。同場還有超A及外貿鞋佔盡全層，平過秀水市場但就成日斷碼囉。</p><p>g.東鼎服裝批發市場<br>地址：西城區西直門外大街132號</p><p>老外熱捧天皓成</p><p>於07年才落成的天皓成服裝商品批發市場鄰近動物園入口，環境光猛走廊闊，款式較潮又集中，老闆識幾句英文，最叻「NoBargain」（不議價）。本地人無影，好多外國人來蒲。</p><p>h.天皓成服裝商品批發市場<br>地點：西城區西直門外大街137號</p></body></html>