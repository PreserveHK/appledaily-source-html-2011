<html><header><meta charset="utf-8"><title>開心飛起：鑽油台chok扮郵輪　十米跳海無限潛</title></header><body><h1>開心飛起：鑽油台chok扮郵輪　十米跳海無限潛</h1><p>所謂循環再用，亦可理解為「廢物利用」。今次講嘅係一個鑽油台的生命，佢服役於新加坡海域二十五年後，因期限到需要停工，被商人收購後輾轉駛到詩巴丹一帶，今日已chok變為遠睇十足郵輪的潛水旅館。<br><br>記者、攝影：徐影珊<br>鳴謝：XpertHolidays、Roxy</p><p>變色變性變用途</p><p>十五年前，初來詩巴丹海域時，潛水未算大流行，價錢昂貴，於是將平台改造成為釣魚台，顏色灰灰沉沉，鑽油台主人有感太過單調，幫佢塗上藍色。這個時期已經有客房，客房像簡單的船艙房。近五、六年潛水resort激增，釣魚台又再變，變為潛水旅館，兼提供非常具規模的潛水學校，客房設於二三四樓，總數25間，下層平台屬於潛水站，設有餐廳，上層鑽油台的甲板，即以往的煙囪之處現在是潛水員休息曬太陽的平台。穿梭在這龐大的鑽油台上，感覺像身處巨型郵輪，總是在高處行走，有種居高臨下的震撼。<br>往年，主人又為藍色的身體塗成彩色，改變性格用途，改頭換面，深受尋找特別體驗的潛友歡迎，而佢更提供免費任潛住宿，不少crazy住客會在升降台跳水，退潮時有成10米高，你敢唔敢跳先？</p><p>a）SeaventuresRigResort</p><p>地址：（office）4thFloor,Rm422-424,WismaSabah,88300,KotaKinabalu,Sabah<br>房價：潛水員每晚約$1,338起，非潛水員約$1,071起。在鑽油台下潛水免費，裝備租用每天$243/全套。<br>網址： http://www.seaventuresdive.com </p><p>　<br>斗湖三寶　榴槤甘甜</p><p>要去詩巴丹，基本上要駁船，必經斗湖，因此，小住一晚斗湖，當是中途驛站也不錯，並可一嚐斗湖三寶。其中一寶是愛「臭」味者不可抵抗的榴槤，馬來西亞的果王是極品「貓山王」榴槤，斗湖間中有售，但退而求其次，還有編號21及24的本地出品，編號是農業部批發，識貨人士一講就知。我們叫了個21號，我這不好榴槤者竟然覺得唔太臭，吃幾口，咦，真係好味喎，甘甜回香，軟滑唔多汁但有煙熏味，味道特別討好。然後再試埋桔仔水，桔仔是平日飲的甜甘桔，不過香甜得多。</p><p>b）Sabindo水果街市</p><p>地址：JalanK.Abdullah,Tawau,Sabah</p><p>大牌檔食龍蝦刺身</p><p>斗湖第三寶是海鮮，因斗湖最近海，靠水吃水，睇大牌檔的魚缸就知海鮮幾咁生猛。我們坐在一間名叫「好景生猛海鮮」的店舖，發覺大多數是華人，就簡單講廣東話店員都明白，極有親切感。海鮮可點扇貝、炒螺肉、游水鮮蝦及龍蝦等，龍蝦每公斤$340，仲可以刺身兼以蝦頭煮湯，一雞兩味，大快朵頤。</p><p>c）好景生猛海鮮</p><p>地址：BandarSabindo,91000,Tawau,Sabah</p><p>1963年馬來西亞聯邦始發行首張郵票，在此之前，馬來西亞在脫離英國獨立後，曾於1957起推出郵票，但當時仍未把沙巴、沙勞越等東馬地區納入國土，直至1963年郵票才正式以聯邦的名義發行。</p><p>TravelMemo
</p><p>持特區護照及BNO均不需簽證，最長停留30日，查詢： http://www.kln.gov.my </p><p>　<br>前往詩巴丹須於沙巴阿庇轉機至斗湖，可選乘馬來西亞航空或港龍航空，票價由$4,160起。<br><br>六日五夜詩巴丹潛水，入住Seaventures及斗湖酒店，潛水員價錢$8,880起，非潛水員$7,880起。查詢： http://www.xpertholidays.com </p><p>　<br>（至專假日）<br><br>220V三腳扁插座<br><br>1港元可兌換0.41馬來西亞幣　（文中價錢已折算為港元）</p><p>下周天晴，氣溫約28-30℃</p></body></html>