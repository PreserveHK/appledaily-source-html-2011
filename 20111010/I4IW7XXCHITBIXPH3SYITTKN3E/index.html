<html><header><meta charset="utf-8"><title>陳茵媺露Bra谷《法證III》患癌林淑敏復工窩心</title></header><body><h1>陳茵媺露Bra谷《法證III》<br>患癌林淑敏復工窩心</h1><p>港姐出身的無綫藝員林淑敏，去年不幸患上乳癌，接受化療時依然開工拍《法證先鋒III》。接受完化療後的林淑敏昨日首度復工出席宣傳，一眾演員送上問候。林淑敏憶述當日治療時依然堅持戴假髮上陣，形容自己相當拼搏。</p><p>無綫台慶劇《法證先鋒III》今晚首播，昨日監製梅小青率領演員黎耀祥、張可頤、陳茵媺、吳卓羲和徐子珊等，一同到天際100出席宣傳活動。日前在微博自爆去年不幸患上乳癌的林淑敏，昨日首度復工，現場見她頭髮已長出來，留了一個男仔頭，身形比前發福，精神不錯，現場一眾演員見到她即紛紛上前問候打氣，場面溫馨。</p><p>已好轉仍需治療</p><p>林淑敏坦言拍攝《法III》時已接受化療，頭髮一夜間盡甩，所以要戴上假髮拍攝，她說：「當日只有可頤、導演及小青姐知，佢哋好遷就我。」但為何化療期間仍頂硬上埋位，令自己如此辛苦？林淑敏謂：「其實我自己都驚，諗番都覺得好搏，始終做化療身體係有變化，如果發燒拍唔到就會影響全組人，但多謝劇組咁包容。」她透露現已康復，但仍有少許療程要進行，副作用亦已減到最少。</p><p>茵媺逼陳豪捧場</p><p>另外現場播出片段，當中一場講蕭正楠因倒了咖啡在陳茵媺身上，她在廁所清理時除去恤衫露出黑bra，這片段一播出全場人譁然，陳茵媺坦言今次是最大膽演出，當時亦感到尷尬，男友陳豪是否批准？她笑說：「我係專業演員，咁真係劇情需要。」會否叫陳豪收看？陳茵媺笑言：「我會叫佢睇晒全套，因為要佢專業意見，佢唔會介意。」此外，張馨予之前在微博似暗示跟吳卓羲分手，他表示：「佢只係分享個角色啫，總之我冇嘢改變。」而祥仔表示若首播收視有35點（224萬人），會自掏腰包請食飯。同場的元華之前跟城市電訊的王維基見面，是否跳槽？他表示一切言之尚早。<br>採訪、攝影：溫敏芝</p></body></html>