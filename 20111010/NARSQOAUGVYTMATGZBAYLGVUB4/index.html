<html><header><meta charset="utf-8"><title>兩大奇才 - 左丁山</title></header><body><h1>兩大奇才 - 左丁山</h1><p>喬布斯（SteveJobs）在十月五日（美國西岸時間）逝世，香港於十月六日早上七時許睇到通訊社發出簡單幾句嘅新聞，呢位科技/電腦界一代奇才患上胰臟癌已有七年，能夠生存咁耐，已是奇跡，亦多得美國醫學技術昌明。二十一年前一位銀行朋友剛離開銀行，自行創業，點知公司未開，已發現染上胰臟癌，三個月之內就離開呢個世界，令我地非常傷感。喬布斯好彩，全世界消費者亦好彩，喬布斯在○四年逃過大難，自知每天都可能面對死亡，從容面對之餘，努力工作，推出iPhone、iPad，將全世界人士嘅每天生活型態改變晒，令電腦界與電話界嘅工業生態，從此不一樣。<br>二十世紀五十年代有兩位改變全球經濟運作模式與生活態度嘅偉大天才出生，一位係喬布斯（1955年2月24日），另一位係蓋茨（1955年10月28日），兩位都係入大學一陣子就覺得讀大學無用，退學創業。喬布斯在一九七六年與友人創立蘋果，蓋茨在一九七六年與PaulAllen成立微軟，兩人、兩家公司互相產生激烈競爭，各自揚名世界，以後三十五年將全世界之電腦業、資訊科技業搞到天翻地覆，與一九七六年之前有雲泥之別。<br>蓋茨係西雅圖有錢仔出身，父親係著名律師，高中高材生，未入哈佛大學已是電腦專家（見MalcolmGladwell之暢銷書Outliers:TheStoryofSuccess）。喬布斯係基層工人家庭之收養子，終生未與生父見面（雖然生父好想與佢飲杯咖啡），因覺得用養父一生積蓄嚟讀大學，並不划算，故此未夠一年就退學，生活艱苦，吃過不少苦頭，執可口可樂罐搵錢買麪包，故此佢創業成功比蓋茨更艱苦，更神奇。近日美國有佔領華爾街行動，一位示威青年與保安員發生衝突，鏡頭前互駡，青年人駡保安員：「你為咗份工嚟趕我地！」保安員答：「我做呢份工幾十年，點解你唔去搵份工？」青年怒答：「我才不肯做一份每個小時只得七蚊嘅工！」呢位示威青年不肯以最低工資打份工，當然係想一開始就有份好工，喬布斯如果睇到，可能會唔同意，因為佢回收可樂罐時，每個罐只可換到五分錢，香港青年如以喬布斯為偶像，更加合適！</p></body></html>