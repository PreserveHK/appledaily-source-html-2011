<html><header><meta charset="utf-8"><title>三代PEN郁手指　點拍即得</title></header><body><h1>三代PEN郁手指　點拍即得</h1><p>仲有邊個敢話M4/3係專業發燒友相機？好似女朋友二號（GF2）推出咁，就加入輕觸式設計，非常User-friendly！今次Olympus都唔執輸，最新PEN系E-P3除咗加入勁靚仔3吋OLED觸控芒，仲大幅提升對焦速度，由出現「綠色框」直至按下Shutter掣，幾乎唔使等，一點即拍，啱晒大眾玩家口味！<br><br>記者：陳國輝<br>攝影：林栢鈞</p><p>快速對焦系統　影得爽</p><p>無錯，上一代E-P2提供ArtFilter兼拍高清影片，玩味十足，但談到對焦速度表現，佢就較為輸蝕。今次E-P3採用全新開發嘅FAST（FrequencyAccelerationSensor）對焦系統，呢項技術跟以往最大分別，係令E-P3對焦速度極快，例如你想舉機拍攝面前隻寵物，由對焦至按下快門鍵，幾乎同步進行，用佢嚟影快速移動嘅影像，根本唔係問題。<br>另外，E-P3仲配置3吋OLED觸控芒，話明係TouchScreen，當然用手指對焦亦可！試玩時發現，佢除咗快，仲可以將綠色對焦框拖去任何地方，如果搭多支大光圈鏡頭，更可拍攝出各種有景深效果嘅靚相；而睇相嗰陣，你亦可用手指輕掃屏幕，瀏覽照片。</p><p>內置閃燈　手柄隨意換</p><p>驟眼睇外形，覺得E-P3同上一代無乜分別，但當真正玩上手就知佢添加咗幾項新鮮玩意！最明顯係手柄位置，用得耐容易因手汗令成塊膠甩出嚟，不過E-P3就改為可換式設計，手柄可任意更換，現場更展示迷彩以及不同花紋供用家「襯衫」，但須另購。此外上一代E-P2僅支援熱靴式外置閃燈，但E-P3就內置機頂燈，即使無任何Support環境下，亦能夠喺暗位影相。
</p><p>DetailsSnap
</p><p>試相區
</p><p>加入「柔焦效果」後，除咗膚色變得光滑及更白，肌膚細紋仲唔見晒，睇落好自然。</p><p>採用「戲劇性色調」嘅話，令原本好光滑嘅白色植物，都變成灰濛濛，層次感更出。</p><p>未有任何Filter的效果，尤其黑色衫及頭髮位置，邊位鋒利，只係衣服層次欠奉。</p><p>Profile
</p><p>感應器：DSLR高速LIVEMOS<br>有效像素：1,230萬<br>鏡頭介面：Micro4/3<br>儲存媒體：SDXC<br>感光度：自動/ISO200-12,800<br>屏幕：3吋OLED輕觸芒<br>影片格式：AVCHD/Motion-JPEG<br>體積：122×69.1×34.3mm<br>重量：約321g<br>顏色：黑、白、銀<br>查詢：Olympus（23762150）</p><p>同場加映：<br>迷你PEN家族齊搶錢！</p><p>點解半年左右，PEN系列咁快又推出第三代E-P3？唔怕話你知，家只係開始，嚟緊呢一代仲會推出Lite以及Mini兩個迷你版。前者型號叫E-PL3，同樣行FAST對焦系統，拍攝速度快到無倫；最特別之處係除咗體形比E-P3輕細約三分之一，更難得是屏幕可90°向上揭起，日後宅男影女就唔使趴地，低炒零舍方便。至於號稱Mini的E-PM1，外形同一般儍瓜卡片機無分別，亦可支援M4/3鏡頭，機背位按鍵也變得精簡，屬入門機種。可惜現場未有實機俾傳媒試玩，推出日以及售價均待定。</p></body></html>