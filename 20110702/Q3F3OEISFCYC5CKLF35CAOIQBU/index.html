<html><header><meta charset="utf-8"><title>異性雙噏：蟻民粉絲 - 馬啟仁</title></header><body><h1>異性雙噏：蟻民粉絲 - 馬啟仁</h1><p>年少無知時，有智者醒我兩招，一是人生應該有目標，二是有目標要話俾人知，因為講過就算數，你不算人家也會幫你算，雙重動力（壓力！）下自然更大機會完成夢想。<br>人大了以後，還是怯於將心底裏的夢想與人分享，寫在紙上的幅度可能已是極限，惟有自己幫自己睇得緊一點，可惜還是事倍功半。<br>上周五眼見街上遊人如蟻，萬眾一心又各有各抱負，動機或有異只是行動非常一致，就係想要乜想唔要乜，都講得清清楚楚。生活水平或許經年不變，但行使發言權卻是史無前例的積極。有失就有得，不是這樣的社會大氣壓，又豈能迫出這樣的「更進一步」。<br>自從韋斯咸降班之後，好日子一日接一日，雖然新球季有排未開，但見球會不斷用行動表態，令原本也只是無能為力的蟻民fans，竟然也對未來一個球季充滿希望，這就是有願望，早啲講的好處，你堅持，我支持！<br>表態一，病貓下台。過去幾年，鎚仔黨領隊斯文，球員唔穩陣，空有球技無乜實際。兩位老闆把心一橫搵來大Sam坐館，這位大嚿佬亦老實不客氣，講明韋斯咸日後不再病貓，個個要踢硬淨足球，領先之下輸番的話即刻炒魷，根據這個標準的話，上年好多位韋斯咸球員中途失業了，下年一於扮保頓。<br>表態二，球星霸權。一般認為陣中幾粒星都會一降即閃，但到今日柏加、羅拔格連和厄遜還在陣中，一來不願被人㩒住搶賤賣，二來亦想確保實力來個一年反彈。柏加唔走聽落不易，但簽到路蘭降格加盟似乎仲難，偏偏發生了，大Sam做到嘢！<br>表態三，2013新球場。熱刺上訴想搶番新奧運球場被駁回，兩年後韋斯威就如願直通車升格去7萬人大球場，路線圖畫好了，現在只欠的，是一步一步的將講過的去兌現。一班蟻民fans，正引頸以待。<br>文：keyman</p></body></html>