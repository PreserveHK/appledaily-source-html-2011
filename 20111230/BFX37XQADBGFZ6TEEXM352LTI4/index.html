<html><header><meta charset="utf-8"><title>私駕路：2011五強之七人車　抵食夾細件</title></header><body><h1>私駕路：2011五強之七人車　抵食夾細件</h1><p>七人車一向予人的感覺都係抵食夾大件，但始終老闆車、中港車印象太深入民心，年輕一輩想買車都要停一停、諗一諗。不過今年七人車除大玩細cc環保引擎外，部份更向「細」界出發，娘味一掃而空，連「型」字掛帥的型爸黃浩然都話心思思想買番部。<br><br>記者：李鑒泉<br>攝影：譚盈傑<br>Model：Crystal@MspyModel</p><p>車細底高夠型樣</p><p>咪睇《我的如意狼君》中佟本善呃完徐芯又呃爾喬爾雅，睇到師奶們咬牙切齒，但現實中黃浩然絕對是絕種好男人，早前更連錢都唔賺請假5個月陪老婆囝囝。佢揀車都係以實用為主，雖然他鍾情古典車，現時座駕也是舊版minicooper，但接劇接到手軟的浩然也計劃明年換大車，「始終舊版minicooper太細部，想換大少少用來上班及接載家人，如果有齊空間大、慳油及易操控就更好。」雖然浩然一直都嫌七人車又娘又笨重，但本田今年推出迷你七人車明顯就符合晒他所有要求，Freed以Jazz的底盤作基礎，但4,215mm×1,695mm×1,715mm的長闊高明顯較「細佬」來得更長更高，3排座椅坐滿7個大男人也不覺擠迫，後排座椅摺起來又可騰出空間放戲服、道具等等，而且只要一按鈕就可以變身，實用性夠強。中排則採用2張獨立椅，擺放嬰兒椅無難度，加上有同級車少有的雙電趟門設計，抱住囝囝上落車都零舍容易。<br>Freed的1.5公升i-VTEC引擎能夠輸出118匹馬力及14.7Nm扭力，配合CVT無段變速波箱，其中EconMode即時下降引擎轉數及冷氣輸出，官方指平均耗油量為17km/L，以油價平均每公升$16.17計算，每公里都不用$1，牌費又平一大截，以七人車而言已是超標完成。與一般七人車相比，Freed的側線從車頭向上伸延到車尾，個樣夠晒young，不過車頭泵把更帶大哥Odyssey影子，無咁飛仔。</p><p>Freed</p><p>引擎：1,496cc直四i-VTEC<br>馬力：118PS/6,600rpm<br>扭力：144Nm/4,800rpm<br>傳動：無段變速，前輪驅動<br>售價：$223,880起<br>查詢：28278622（合群汽車）</p><p>做乘客最享受</p><p>「今年我睇過豐田Alphard、日產Elgrand等大車，空間真係無得比，我也想買部找司機接我返放工。」新鮮滾熱辣到港的豐田Alphard首次引入Hybrid版本，車價近80萬元，但約$1/km的極低耗油量及因應路況選擇兩驅或四驅的E-Four電子四驅系統足以傲視同儕。當然，那張讓人隨時入夢鄉的Ottoman座椅才是浩然最愛。</p><p>AlphardHybrid</p><p>引擎：2,362cc直四配同步交流電動馬達<br>馬力：150PS/6,000rpm（油電混合動力總輸出190PS）<br>扭力：190Nm/4,000rpm</p><p>7人版Golf慳牌費油錢</p><p>VWTouranGT唔只個樣似足熱賣的六代Golf，連引擎亦用上1.4公升TSI版本及7速DSG波箱，實力毋庸置疑，即使揸開細馬力車的浩然都容易上手。「考了車牌十多年，但我也是近年才重新駕車，如果一下子從小馬力跳到大馬力車，都驚有意外。」座椅除可放平變大床，中後排更可逐張獨立抽出，拍片過場都有私家椅坐。</p><p>TouranGT</p><p>引擎：1,390cc直四Twincharger<br>馬力：170PS/6,000rpm<br>扭力：240Nm/1,500rpm</p><p>7座SUV啱型爸</p><p>Dreamcar是平治G55AMG的浩然對SUV情有獨鍾，見同事買了部AudiQ5即時心癢。VOLVOXC90T5R-Design版本，金屬泵把、兩側裙腳、側鏡充滿殺氣。「我太太的Touring出入及擺放物件常要彎腰，SUV車身夠高無咁辛苦。」近1.8米高及5米長車身營造出巨大儲物空間，仲唔係佢杯茶？</p><p>XC90T5R-Design</p><p>引擎：2,521cc直五連Turbo<br>馬力：210hp/5,000rpm<br>扭力：320Nm/4,500rpm</p><p>拉長Prius多送2座位</p><p>混能車始祖豐田Prius今年也搞搞新意思推出7座位版本，新款PriusV唔只身形脹了一個碼，1.8公升油電引擎輸出達136匹馬力，平均唔使$1/km。新設計鋰離子電池細咗又耐用，單是尾箱就已有200公升儲物空間，換車又多個理由！</p><p>PriusV</p><p>引擎：1,798cc直四VVT-i配同步電動馬達<br>馬力：99ps/5,200rpm（油電混合動力總輸出136ps）<br>扭力：142Nm/4,000rpm</p></body></html>