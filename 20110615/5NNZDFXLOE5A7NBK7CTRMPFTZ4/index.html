<html><header><meta charset="utf-8"><title>住戶鎖窗　難避風沙</title></header><body><h1>住戶鎖窗　難避風沙</h1><p>【本報訊】麗晶花園居民鄧先生表示，住所對正屋苑北面的空地，經常「沙塵滾滾」，連窗都不敢打開。有關問題困擾多年，他曾向多個政府部門反映，都投訴無門。他批評政府無視居民苦況，「有乜理由我哋投訴咗咁多次，都繼續批畀路政署喺度做臨時庫倉？」</p><p>不滿政府漠視民意</p><p>鄧先生居於屋苑的低層單位，客廳、廚房、睡房都對着北面的空地，即常被路政署堆放了泥沙及建築廢料的「臨時倉庫」。他近年已甚少打開窗戶，盡量減少沙塵吹入家中。「就算我每日抹屋都冇用，啲沙不斷咁吹入嚟，搞到啲傢俬成日鋪塵」。他說，其中一個睡房因一扇窗對正「沙地」，已將之鎖死，不再打開，「但啲沙塵都係會吹入嚟」。<br>鄧先生說，過往幾年曾向區議員、民政處、路政署、地政處等投訴，「我連1823都打過，全部都冇用」。他批評政府批地時漠視居民意見，「點解咁多年嚟，我哋成日投訴塊地太近民居好多沙塵，都可以不斷續批？」</p></body></html>