<html><header><meta charset="utf-8"><title>地產稅好肥 - 左丁山</title></header><body><h1>地產稅好肥 - 左丁山</h1><p>波老道豪宅地皮有112,893平方呎，以116.5億元賣出，地積比係3.856倍，計番樓面呎價係26,763元，由長實投得。豪宅建成後，要賣幾多錢一呎呢？相信起碼四至五萬元一呎，走唔甩o架嘞。他日若有本港市民以五萬元一呎買入，記得你已透過長實交咗26,763元嘅「地皮稅」，佔咗「售價」嘅56%，如果樓價高過五萬元一呎，「稅款比例」就會降低。買樓人士有時唔知道自己畀咗稅，究其實，地產商已代佢地以土地拍賣價形式預繳咗，等三四年後向買樓人連本帶利收番啫，故此政府賣地首先收錢，穩賺不賠，地產商係第二個收錢，要冒時間風險與市場風險（例如信和於九七年三月以118.2億元買入之小西灣填海區地，今藍灣半島，就因碰上其後之金融風暴，曾撥備撥到喊），但當大市向上時，通常賺到笑。最後之付款人，令政府笑，地產商笑嘅，就係一手新樓買家，其後之二手買家只會令一手買家笑啫（視乎時間而定，九七至○三年之新樓買家要驚咗好幾年先至笑得出）。<br>政府賣一幅豪宅地，就收回一百一十六億，幾乎相等於全年博彩稅或薪俸稅（442億）嘅四分一，如果年年咁好景，直情可以年年派發六千元予所有市民。條數咁易計，點解唔多啲賣地皮呢？尤其是賣五至六幅真正豪宅地，會收入近千億元嘅噃？一位前高官對左丁山講：「政府心知肚明，土地供應有限，賣一幅少一幅，故此唔敢一下子晒冷。」佢講得冇錯噃，香港土地有近七成係郊外用地、濕地，得三成面積可用，填海又冇新加坡咁容易，為環保而禁止高密度、屏風樓，又會削減樓宇單位供應量，頭痛頭痛！以左丁山意見，及早宣佈將所有市區內之工廠大廈區更改用途，容許改建為住宅，先至可以爭取到新土地供應。<br>一位記者在三藩市郊外買咗一間屋，感覺當地環境好，蘋果在Cupertino興建UFO式辦公大樓，佔地一百五十畝，令人讚嘆。不可不知，人地有好多地呀，一百五十畝等於六十公頃，大過西九文娛藝術區，只係興建一個幾層高寫字樓大廈！香港邊度有咁奢侈吖。一位高人講，加州環保團體勢力龐大，限制每年可興建高樓數目，團體嘅游說資源從何而來？咪係一個加州龐大地產收租集團囉！
</p></body></html>