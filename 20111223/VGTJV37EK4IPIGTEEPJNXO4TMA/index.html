<html><header><meta charset="utf-8"><title>私駕路：熱點泊車攻略　60蚊泊12粒鐘</title></header><body><h1>私駕路：熱點泊車攻略　60蚊泊12粒鐘</h1><p>每逢聖誕及除夕倒數當日，尖沙嘴及銅鑼灣兩大倒數熱點必定擠得水洩不通，加上警方封路，想揸車睇燈飾倒數應節難免自討苦吃。不過勸大家唔好揸車，好多慣性車主必定當耳邊風，咁倒不如等我為大家搜集泊車情報，指路尖銅兩區泊邊個停車場最好。<br><br>記者：許維雅<br>攝影：譚盈傑<br>Model：Kabby@GME</p><p>扭得輕鬆　爽偈油耗低</p><p>今次借來ToyotaRactis長測數天，順道落區拍攝搜集泊車情報，發現車仔細細的Ractis確實靈活輕巧，不論揸長途或短途，感覺都輕鬆舒服。臨近年尾，尖沙嘴及銅鑼灣滿街人車爭路嚴重，Ractis搵位泊車、揳位Cut線都夠晒容易方便。Ractis搭載了一副1.5公升引擎，雖然無Turbo，但七前速無段變速波箱帶來十分爽快的起動效果，上斜想力水大啲，啟動Sport模式就感到明顯分別，最重要是夠慳油，平均油耗只需每公里約$1。再者，高度十足的內櫳空間坐得舒適，配合藍芽系統免提電話及聽歌功能的7吋輕觸式屏幕娛樂系統，實用程度爆燈！</p><p>ToyotaRactis</p><p>引擎：1,497cc直四VVT-i<br>馬力：109PS/6,000rpm<br>扭力：138Nm/4,400rpm<br>傳動：七前速無段變速自動波連+/-<br>售價：$157,624<br>查詢：23054555（皇冠車行）</p><p>銅鑼灣區<br>時代聖誕　免泊2+1小時</p><p>銅鑼灣區，24號晚主力配合工展會倒數，封路路段以SOGO及皇室堡附近為主，包括告士打道近維園段、百德新街、京士頓街、加寧街及記利佐治街等，而除夕當晚，時代廣場及世貿中心都有倒數，羅素街、勿地臣街、霎東街及耀華街等都會連同SOGO那區齊齊封，想泊皇室堡、恆隆中心及柏寧酒店停車場唔使諗。所以都係建議大家泊番最多車位的時代廣場，聖誕唔會封，而且同樣有優惠，最多可享3小時免泊，至於31號雖然都封，但只至到凌晨兩點，而且時代更採取特別優惠安排，只要於下午二時後入閘，於下午六時封路前還未離開，只須畀$60行政費便可泊至凌晨二時，抵玩！但就一定要安排好節目玩到夠鐘，無得退縮早走。</p><p>時代廣場</p><p>每小時收費：$29<br>時租車位：約600個<br>出入口：霎東街<br>查詢：21186927<br>泊車優惠：消費滿$200可免費泊車兩小時，再下載《時代廣場littlediary》App更可額外免泊多1小時，優惠至12月30日。12月31日下午2時後入車，泊至凌晨2時，只須繳交$60行政費。</p><p>伊利莎伯大廈</p><p>每小時收費：$36<br>時租車位：約90個<br>出入口：告士打道（波斯富街與堅拿道東之間）<br>查詢：25754121<br>泊車優惠：無</p><p>尖沙嘴區<br>海港城車位多　免泊3小時</p><p>尖沙嘴亦是封路重災區，24日及31日封路路段包括紅磡繞道、梳士巴利道、漢口道及中間道等等不能盡錄，想泊車，金馬倫道及彌敦道那區唔使諗。平安夜當晚，廣東道會封街舉行《Twins「孖」住反轉廣東道聖誕大派「對」》倒數活動，下午6時後開始封路，但泊車首選依然是海港城，皆因連同海運大廈、港威、海洋中心及3號碼頭四個停車場合共約1,500個車位，加上泊車優惠不變，最多可享免泊3小時。不過海運露天停車場於除夕晚將會封閉，以供市民欣賞煙火滙演，車位會較少。其次，不受影響又最抵泊是尖東的華懋停車場，全日任泊都是$100，位置亦較方便離開，玩完沿康莊道走快靚正。</p><p>海港城海運大廈</p><p>每小時收費：$20/港威及海洋中心$24<br>時租車位：約1,500個<br>出入口：廣東道<br>查詢：21188666<br>泊車優惠：於海港城任何商戶消費滿$200即有2小時免費泊車，滿$500可享3小時免泊，海港城3號碼頭停車場除外。</p><p>華懋廣場</p><p>每小時收費：$18<br>時租車位：約500個<br>出入口：科學館廣場<br>查詢：98693729<br>泊車優惠：泊車超過6小時亦只收$100，但要當日午夜12點出車，12點後當第二日計算，之後每小時$18。</p><p>提提你：</p><p>由於封路關係，車輛必須下午6時前入海港城各停車場，不過廣東道封路只限九龍公園徑與梳士巴利道之間的一段，所以車唔俾入但可以照走，只限往柯士甸站方向離開。</p><p>政府運輸署封路通告： http://www.td.gov.hk/filemanager/en/content_13/christmas%20chi.pdf </p></body></html>