<html><header><meta charset="utf-8"><title>家宅男女：龍頭加個閥　慳水五成</title></header><body><h1>家宅男女：龍頭加個閥　慳水五成</h1><p>今年雨水少，換轉60年代，分分鐘玩「制水」。家下香港有東江水照住，水費也屬世界級低水平，不過，話你知識得換個1級慳水花灑，一個四人之家，一季水費可慳百幾二百蚊，做乜唔換先？<br><br>記者：溫曉嵐　<br>攝影：楊錦文　<br>Model:Betrys@GME</p><p>OneTouch省水閥</p><p>要慳水，識揀慳水設備好重要。家居以一般清洗、冲凉及洗衫耗水最多，若水喉大開，等於用珍珠奶茶吸管飲250毫升檸檬茶，兩啖就飲完，好唔見使！水務署自09年起推出「用水效益標籤」，鼓勵花灑、水龍頭及洗衣機三個家居用水設施的生產商申請，通過測試分等級，以水龍頭為例，每分鐘出水少於2公升可獲第1級，即最慳水，出水2至4公升屬第2級，4至6公升屬第3級，6公升以上則屬第4級。若家中使用流量大水龍頭，唔想花錢換，加個省水閥就得。3MOneTouch省水閥，原理為駁上水龍頭出水口，令水流泡化，即係打入空氣，令水力不變，但就大大減少出水量。</p><p>小測試</p><p>3MOneTouch省水閥共有3種型號，分別聲稱省水能力達45%及84%，我們就來個小測試，將水龍頭水流量調至最大，用量杯盛水3秒，即睇水流量結果。<br><br>未安裝省水閥：3秒出水約720毫升</p><p>總結：慳到！雖然效能同產品聲稱有出入，不過仍然慳到至少三成。而且水力足，完全唔覺水流變慢，好用又易用。不過，由於省水閥會影響水壓，如果水龍頭為冷熱水款式就唔建議使用。</p><p>3MOneTouch省水閥，省水84%花灑型$133、省水45%氣泡型$133、省水45%360°旋轉出水嘴$222/a</p><p>1級慳水花灑</p><p>係人都知花灑浴比浸浴慳水，而使用1級用水效益標籤花灑，用水更可少八成！傳統花灑每分鐘出水16至25公升，如被評為1級慳水花灑，每分鐘出水量等於或少於9公升，AQUAmateEcoShower就係其一，每分鐘出水量低至5.9公升。假如冲凉10分鐘，一般花灑耗水160至250公升，EcoShower耗水59公升，只係3用水量！不過，選購呢類花灑必先了解家中水壓，以免因為在低水壓下使用低流量花灑而易影響熱水爐的運作。</p><p>解讀「用水效益標籤」</p><p>水滴標示：1滴水代表第1級、2滴代表第2級，餘此類推，共分4級。<br><br>效益級別：第1級代表用水效益最高。<br><br>耗水量：每分鐘出水量，以公升計，1級慳水約等於或少於9公升。</p><p>水錶跳得快，檢查喉管滲漏！</p><p>已減少用水，但水費持續高企，即有可能是牆內或地下水管滲漏。理大機械工程學系工程師盧覺強教路，想知水管有否漏水，可先把全屋水喉關掉，觀察水錶，假如水錶仍在跳動，即表示有喉管滲漏。盧又指，使用食水的馬桶水箱亦可能有漏水問題：「不要看輕一點點水，每天滴，一個月也佔一、二百蚊水費！」要知水箱有否漏水，可在水箱滴幾滴食用色素，如馬桶水箱有顏色水滲出，即表示有漏水要修理一下。</p><p>EcoWash洗衣機</p><p>Panasonic的ECONAVI型號洗衣機同獲1級用水效益標籤，即每分鐘用水量等於或少於9公升。其節能技術厲害之處，在於能偵測衣服的重量及水溫變化，自行選擇最合適的用水量及洗衣時間，用水量及用電量分別可減少40%及45%，慳水又慳電！特設花灑式噴嘴能快速將水及洗衣劑滲透衣物，進行徹底清洗，打破「少水洗唔乾淨」的定律。</p><p>其他慳水貼士：</p><p>1.	把全轉式水龍頭換成1/4轉水龍頭，唔俾你扭大水喉，自然慳到水。<br><br>2.	以橡筋套入水龍頭開關，不停打圈令橡筋變緊，用橡筋的阻力令水龍頭不易扭大，變相慳水。<br><br>3.	調整馬桶水箱內的浮波螺絲可控制水箱儲水水位，減少每次冲廁水量，或放入重物佔水箱空間，效果一樣。</p><p>a.吉之島（28846888）<br>b.Panasonic（28330955）<br>c.百老滙（31441889）<br>d.實惠（26638833）</p></body></html>