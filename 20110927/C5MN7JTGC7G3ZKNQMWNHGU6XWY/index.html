<html><header><meta charset="utf-8"><title>求驗客手記：3港甲出寶貝球場鬥到「機」場 - 求驗客</title></header><body><h1>求驗客手記：3港甲出寶貝<br>球場鬥到「機」場 - 求驗客</h1><p>足球電玩《FIFA12》今日強勢推出，大埔、屯門同公民3支港甲球隊嘅球員，噚日就攞頭彩率先試玩。甲組腳化身「宅男」打機，當然唔少得一班「宅男女神」、3隊嘅足球寶貝在場打氣；有美相伴，前日場本地波幾乎大打出手嘅屯門同公民，仲化敵為友，組隊迎戰大埔㖭。</p><p>屯門、公民化敵為盟</p><p>為最新一輯嘅《FIFA12》造勢，大埔、屯門同公民3支甲組隊代表，噚日應邀出席喺黃大仙足球公園舉行嘅記者會，同場仲有3隊波嘅足球寶貝落場較技，打機鬥射12碼。班Babies平時打氣咁叻，但原來都係得把口；無論係大埔Lulu同Szeji、屯門Iris同Minnie，定係公民嘅Honey，都完全控制唔到遊戲裏面啲球星，朗尼、阿古路個個唔係射「飛機」就係唔夠力俾門將接實。<br>Babies打機唔精唔緊要，識得做球員背後嘅「女人」，落力打氣就得喇！3支球隊分成兩組作賽，前日場甲組波幾乎大打出手嘅屯門同公民，「打」出友誼來，組隊迎戰自成一組嘅大埔。為公民打頭陣嘅「野人」迪天奴，先係失驚無神單手抱起嘉賓之一嘅Keyman，顯示佢強勁嘅臂彎，再嚟同大埔陳旭智握手時失驚無神咆哮一聲。莫講話阿智，我求大俠都畀佢嚇一嚇。</p><p>野人唔知射波㩒咩掣</p><p>「野人」一味靠嚇，點知佢打機嘅技術仲更加嚇人，連射波都唔知㩒咩掣，要Honey不時講葡文提場。易邊再戰，屯門派出國援謝思利達迎戰大埔嘅「機神」基頓。儘管屯門港姐寶貝Iris同Minnie在旁聲援：「屯門、屯門，射爆你龍門！」，但大埔都係以大比數擊敗「屯、公」聯隊。陳旭智賽後爆料，原來大埔打機最勁就係基頓︰「我哋平時喺球會都會打足球games，最勁就係基頓，冇人夠佢打。最渣就係安基斯！」甲組腳隨後同Babies由「機」場轉戰球場，Honey踢得有板有眼，仲有波入，佢笑言︰「我以前喺阿根廷都有踢過波，好開心可以同班球員一齊踢波。」</p></body></html>