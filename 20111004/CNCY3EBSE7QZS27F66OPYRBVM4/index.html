<html><header><meta charset="utf-8"><title>洪欣嗲少夫連體遊街</title></header><body><h1>洪欣嗲少夫連體遊街</h1><p>洪欣與內地演員張丹峰結婚3年依然甜蜜蜜，前晚因拍劇而剃光頭的張丹峰，偕洪欣上演雨中浪漫，由跑馬地漫步到銅鑼灣。其間二人又拖手又搭膊頭甜蜜非常。至於洪欣囝囝因為留家打機，正好造就洪欣夫婦享受二人世界。</p><p>洪欣與老公張丹峰09年結婚後，早前首度以夫妻檔在橫店拍攝清裝電視劇《深宮諜影》，近日該劇已經完工，是以洪欣便偕老公回港休息。前晚，洪欣趁空檔偕張丹峰在跑馬地散步，但就未見洪欣囝囝張浩峰（前名莫鎬廉）影蹤。<br>前晚7時許，因為拍清裝劇而剃光頭的張丹峰與洪欣一身街坊裝現身跑馬地，二人先到跑馬地一配鎖補鞋店，張丹峰將身上皮帶除下給店員修理，不消兩分鐘便搞掂離開。</p><p>雨中浪漫散步</p><p>之後二人由跑馬地步行往銅鑼灣方向，一時拖手一時搭膊頭，場面溫馨非常，每逢途經傢俬舖，二人便停低看一看，之後又繼續溫馨漫步。行了一會後，忽然落毛毛雨，張丹峰立即撐起雨傘免老婆大人被雨水淋濕，相當體貼。最後二人步行至時代廣場與友人會合飯局。<br>記者昨日致電洪欣，問到為何不見囝囝同行時，她笑說:「我老公平時好鍾意運動，成日叫我同佢一齊做運動，咁我咪陪佢行吓當運動囉。但個仔一聽到我哋落街行就即刻耍手擰頭，寧願留喺屋企玩遊戲機。」近日電視大戰掀挖角潮，未知城市電訊主席王維基可曾邀請洪欣拍劇？對此洪欣笑說:「冇喎，我哋啱啱返香港，真係唔清楚喎。」<br>採訪、攝影：黃文成、李志明</p></body></html>