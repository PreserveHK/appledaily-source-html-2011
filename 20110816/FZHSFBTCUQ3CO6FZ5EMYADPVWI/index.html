<html><header><meta charset="utf-8"><title>初熟車厘　抵食誘惑</title></header><body><h1>初熟車厘　抵食誘惑</h1><p>吃東西要合時節才更好味；吃生果都要揀時令果先可嚐出最鮮甜美味。夏日當造的，當然唔少得一粒粒紅噹噹脹卜卜的車厘子，最近汽車界亦有一批國產車厘（Chery）首次殺入香港，有份打頭陣的五門五座位小車A1，以$89,600抵食價搶客，呢粒初熟車厘確實有一定誘惑。<br><br>記者：許維雅　<br>攝影：林栢鈞<br>Model：Rika@GME</p><p>平過10年前日本車</p><p>通脹失控、物價高企，近年衣食住行有時都難免會選擇性地將就用平貨，不過汽車呢類型奢侈品向來平極有譜，最近終於有平貨帶入香港，為大家帶來更廣泛的選擇。<br>講到平價車，中國汽車品牌於國內一向平遍天下無敵手，奇瑞Chery就勇當先頭部隊找來金孚車行代理，將國產品牌首次正式引入香港。以平價作號召，打頭陣派上九萬元有找的五門揭背小車A1，五座位四個轆賣$89,600，呢個價錢連十年前的日本車仔都做唔到，都咪話唔吸引！<br>雖話平通街有一定吸引力，但香港人對國產汽車品牌較陌生，加上國產車起步較遲，且品質又參差，難免對它信心不足。但其實奇瑞於創辦後的第10年已創下總生產量達100萬架的成績，進步之快被國內媒體大讚為奇蹟，加上多年來通過不少安全驗證，又有出口外銷到澳洲等地，A1確有一定品質。</p><p>五速手波啱晒新牌</p><p>07年先正式推出市場的A1，由於名稱跟AudiA1相同，所以有時被稱為J1，長闊高只有3,700×1,578×1,527毫米的輕盈小車，主攻年輕人市場。一貫前尖後方的日本車仔造型，配上14吋小輪圈，沒有太多花巧設計，只有大大對可調校角度的頭燈最搶眼，而車尾的兩層式尾燈亦係廠方於設計上較為花心思的地方。其實A1共有6種顏色選擇，除黑白銀外，藍或似足車厘子的紅色會較配襯車仔細細的造型。<br>淺灰色內櫳格局同樣以簡單為主，立體三圈錶板可愛吸引；不過細心摸索四周，裝嵌及接駁功夫仍有待改進。咁平車價亦預計配備唔多，但請放心，電窗、電控側鏡、冷暖氣及CD連USB音響系統等基本配備都齊全。揀得A1都預作代步之用，與奧地利AVL共同研發的ACTECO1.3引擎可輸出84匹馬力，配合ABS、EBD等安全系統及罕有五前速手波箱，啱晒想練棍波的新牌仔！值得一提係練熟後想換車，二手承接係最大問題。</p><p>市民點睇？</p><p>CheryA11.3</p><p>引擎：1,297cc直四<br>馬力：84ps/5,750rpm<br>扭力：12.4kg-m/3,500-4,500rpm<br>傳動：五前速手波<br>預售價：$89,600<br>查詢：36782626（金孚汽車）</p><p>奇瑞小知識</p><p>1997年於安徽起家的奇瑞，首款型號CAC4於1999年正式推出。於2001年通過ISO9001體系認證及出口到敍利亞，為消費者帶來更大信心。2002年更屬首間國內汽車品牌通過ISO/TS16949標準，於07年再成功衝破100萬生產量大關，跟上海通用、上海大眾及一汽大眾，瓜分國內汽車品牌的四強席位。</p><p>月供$1,500</p><p>以代理3%上會優惠及供期五年作計算<br>車價：$89,600<br>首期：$8,960<br>本金：$80,640<br>利息：$80,640×0.03×5<br>總數：$92,736（60期）<br>每月供款=$1,545.6</p></body></html>