<html><header><meta charset="utf-8"><title>隔牆有耳：新政總玩慳電變嘥力 - 李八方</title></header><body><h1>隔牆有耳：新政總玩慳電變嘥力 - 李八方</h1><p>新政府總部啟用兩個多月，工程趕頭趕命犧牲質素已經唔係新聞，家吓唔少公務員茶餘飯後繼續發掘到唔少「膠到震」嘅地方。八方聽啲公務員老友講，新政府大樓嘅節能措施相當高科技，只要間房冇人15分鐘，就會自動熄燈，點知hightech揩嘢，因為公務員多數坐喺辦公室唔多郁，間房靜過鬼，節能系統誤以為冇人，自動熄燈，令公務員不時要走去開番燈。<br>唔只新政府總部，八方早前上去民主黨李永達個新立法會大樓辦公室驗樓，達仔都深有同感：「我睇睇吓文件，間房嘅燈會無端端熄咗，我又要走去再開番晒佢囉。」咁hightech嘅科技，其實成本唔平㗎。根據立法會09年文件顯示，添馬艦工程為增加環保及節能措施，所以多花7,000萬元，當中包括安裝電腦控制照明系統，監察同控制照明操作以節省能源，公僕果然識花錢。
</p></body></html>