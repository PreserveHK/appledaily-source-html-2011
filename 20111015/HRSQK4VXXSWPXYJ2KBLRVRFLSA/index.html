<html><header><meta charset="utf-8"><title>有話兒：老翻星爺溫超聲途璀璨</title></header><body><h1>有話兒：老翻星爺溫超聲途璀璨</h1><p>外表賞心悅目，當然較易在娛圈走紅，但原來靚樣不足，單靠把聲亦可打響名堂。憑着一把幾可亂真的周星馳聲線，溫超迅速成YouTube人氣王，由廣州殺落香港。不過成功需苦幹，自小已苦練扮聲絕技的他，原來除了扮星爺，還會模仿張國榮，他得戚地說：「都有人話我扮得似㗎！嗰時就有種滿足感覺。」<br>撰文：譚倩宜</p><p>一直於廣州電台報道交通消息的溫超，去年因參加「《喜劇之王2》星呢選秀大賽」而廣為人認識，面試片段上載至互聯網不久，即被網友冠以「史上最似周星馳的人」外號，更被視為比賽大熱，不過此時溫超卻遭打壓，被勒令退出比賽：「當時因為爸爸出事，加上我係偷偷參加比賽，唔係光明正大嘅，比賽出街後自然被發現，佢哋（指電台）畀壓力我，我要養家，喺份工同比賽之間選擇，我揀咗退選。」<br>雖然溫超無緣演出《喜2》，不過溫超自此「聲」途璀璨，不少廣告商找他發聲，亦有多齣電影找他演出及配音，就連馬會早前也邀請他與李潔瑩（Kit）客串當一天評述員：「講馬真係第一次，多得阿Kit同我惡補，佢教我睇馬形、戰績等等，幫咗我好多。」</p><p>親子活動睇馬</p><p>小時候溫超會跟爸爸於電視機旁一同欣賞賽馬，他笑言這是個不錯的親子活動：「小朋友都鍾意黐住爸爸，加上我爸爸要出外工作，得星期六、日先會返屋企，所以每逢賽馬日都會同佢一齊喺屋企睇賽馬，仲會大家一齊叫，成個過程好開心，呢個就係我哋嘅親子活動。」<br>自小就愛逗人歡笑，加上家人是星爺迷，故在小學時代溫超已鑽研扮星爺之道：「小學嘅時候覺得把聲有少少似，所以開始模仿星爺。其實好多男仔都鍾意扮佢，因為覺得好型又到人開心，我就係因為全家人都好鍾意星爺，所以成日都扮嚟大家開心。」其實除了扮周星馳，扮張國榮亦是溫超的拿手好戲，他說：「因為哥哥鍾意張國榮、張學友，所以細個都有扮過吓，都有人話我扮得似㗎！嗰時就有種滿足感覺。」<br>扮乜似乜，理應可以到不少女生，但他卻不曾用過這「捷徑」來追女仔：「又唔會用呢樣嘢嚟追女仔，遇到心儀嘅，我會靠自己，用真感情嚟打動佢。」</p><p>酒後胡言惹禍</p><p>雖然聲線語調似足周星馳，不過溫超卻未如星爺般自信，每次回答問題前，均要思前想後，問到他何以如此小心翼翼？溫超想了良久才說：「一個新人唔適宜太多口水、太高調，適當咁傾吓偈就可以。」曾因口多而惹禍？「做電台嗰陣，試過同啲幹部應酬飲酒，當時自己唔飲得但又要逞強，成50幾度嘅酒都杯杯清，結果就飲醉咗，仲講咗啲唔應該講嘅嘢。」語畢溫超尷尬地笑。<br>談到未來發展，溫超坦言有意向喜劇進發：「自己鍾意人開心，所以都會以喜劇呢個劇種發展。」早已看得通透的他，並不介意背着「翻版星爺」的外號，只擔心沒有機會：「正正因為呢把聲，幫我快速咁踏入娛樂圈，我唔會介意搵我配音嘅人都係要我扮星爺嘅語氣，作為一個演員，機會到就要好好把握，唔可以介意呢樣介意嗰樣，點去用聲演一個角色亦係種訓練。」視萬梓良及吳君如為偶像的他，最希望是有天可跟兩位前輩合作拍喜劇娛樂觀眾。</p></body></html>