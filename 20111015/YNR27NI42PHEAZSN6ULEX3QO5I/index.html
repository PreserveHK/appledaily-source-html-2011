<html><header><meta charset="utf-8"><title>w-inds.甜笑發電港女碌地甩鞋</title></header><body><h1>w-inds.甜笑發電<br>港女碌地甩鞋</h1><p>日本人氣組合w-inds.昨日又玩轉赤鱲角機場，三位靚仔成員昨日打扮型仔抵港，獲得200多名女fans接機，粉絲見偶像出現即時瘋狂失控，為了追星搞到一仆一碌，幸而幾位偶像非常識做，不停發送電眼甜笑，令女fans個個冧晒。</p><p>機場加派保安</p><p>由主音橘慶太、成員緒方龍一及千葉涼平組成的w-inds.，繼09年11月後昨日再度訪港，為今日及明日兩天在九展舉行的演唱會作好準備。昨日一早已有大批fans組團到機場大堂接偶像機，更齊心拉橫額舉照片，不停用日文大叫偶像的名字。<br>組合三名成員昨日齊齊穿上貼身西裝打扮型爆步出機場閘口，即惹來fans瘋狂尖叫，唱片公司安排保安人員為三子開路，但慶太與隊友龍一及涼平邊行邊露出殺死女fans的親切笑容，又跟身旁fans握手。在場女fans爭先恐後，場面一時大混亂，不少fans弄得一仆一碌，更甩鞋收場。<br>之後w-inds.換上黑色西裝到九展出席記者會，慶太先用廣東話說：「大家好，我們係w-inds.！」繼而又摸着龍一新剪的skinhead搞笑地用廣東話說：「剃光頭好正！」</p><p>唔敢一齊剃頭</p><p>慶太和涼平被問到會否跟龍一齊剃skinhead時，卻搞笑地說：「涼平細個都剃過，如果我門三人齊齊剃，只怕沒人來看演唱會！」對於機場有大批fans瘋狂追星，三子異口同聲呼籲fans要小心免生意外。<br>三子除獲頒發2010年最高銷量日韓唱片大獎及香港電台第22屆國際流行音樂大獎TopJapaneseGoldSong獎外，又獲主辦單位大名娛樂董事總經理林建名贈送金色鱷魚襟針作紀念品。</p></body></html>