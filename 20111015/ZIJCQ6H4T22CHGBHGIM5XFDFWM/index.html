<html><header><meta charset="utf-8"><title>難以學習慢下來 - 左丁山</title></header><body><h1>難以學習慢下來 - 左丁山</h1><p>中文大學在十月八日搞資訊日，向準大學生開放，於是由朝到晚，中大校園內人潮洶湧，人塞人，簡直水洩不通，學生Y話中學生一落火車已要排隊等候上中大校巴，打晒蛇餅，點解今年咁多人呢？<br>學生豪係第一屆文憑試考生，呢日大清早就與同班同學去中大，同行嘅仲有最後一屆中七高考生，兩屆學生明年一齊入大學。雖然話中七生可於十月九日再到中大，但人人怕執輸，大量湧到，唔怪得今年到中大參加資訊日嘅中學生人數，破晒紀錄。明年中大起碼要取錄六千人，比今年多一倍，學生話到時中大會有人滿之患，淨係到canteen排隊已經夠煩，搭轉營巴士排隊又係煩，好彩中大巴士夠多，上滿人即開，川流不息，但學生Y識得話：「相信中大嘅巴士運輸成本好高昂！」<br>學意大利就可以減輕成本嘞。大記者在十月八日回到香港，話俾我地聽意大利遊客極多，到處排長龍，大量本地人與遊客等巴士，隨時排隊等一個小時。巴士未等夠二十分鐘，雖然一早滿座，但一定唔開走，跟足時間表，亦完全唔見有額外巴士調動，以應急需。大記者話：「如果係香港，早已駡聲不絕，成為報紙頭版新聞，電台烽煙節目主持人又會大駡巴士公司無能，運輸署失責！」去到意大利，大記者話首先要學吓人地嘅悠閒態度，慢慢嚟，佢用香港時間去催促餐廳侍應：「係唔係漏單呀？碟意大利粉咁耐都唔嚟嘅？」侍應反而問佢：「女士，咁急做乜嘢呀？」大記者反而覺得唔好意思，放假旅行，趕成咁，對自己有乜好處？<br>但係一返到香港，「急忙因子」又在身體內活躍，大把追魂call搵大記者傾偈，與工程A食飯都要一路聽電話。工程A嘆曰：「香港樣樣嘢要快，做死人，但只有一樣嘢要拖慢，就係政府官。家政府官最怕俾立法會議員鬧，做乜工程都要追問：有冇諮詢區議會同唔同意先？明明所有部門都開晒綠燈嘅啦，都唔開工，要問咗區議會先，碰啱今年有區議會選舉，我地梗係要避風頭，拖到選舉後先至做嘢啦。」既然已有批文，一於開工咪得囉？工程A話：「此乃殖民地時期講法治嘅做法，今日要講政治，唔講法律，抱住老黃曆做事嘅工程師，一定俾公司炒魷！」</p></body></html>