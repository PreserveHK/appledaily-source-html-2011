<html><header><meta charset="utf-8"><title>隔牆有耳：任志剛宜蘭學hea - 李八方</title></header><body><h1>隔牆有耳：任志剛宜蘭學hea - 李八方</h1><p>有幾日假期，八方到台灣宜蘭度周末，今趟真正出門遇貴人，竟然喺當地遇上金融管理局前總裁任志剛同太太旅行。任總上星期隨大陸金融代表團訪問台灣，以中國金融學會執行副會長身份在台大管理學院演講，辦完正事，就同太太嘆世界去也。</p><p>大讚有機食材</p><p>八方上星期六（本月2日）到宜蘭最知名嘅礁溪老爺大酒店入面間創意料理餐廳岩波庭食lunch，點菜後赫然見到隔籬兩張枱有個白頭佬，正係任總。八方同佢打招呼，任總話此行半公半私，因為同埋大陸五大銀行高層到宜蘭考察，拜訪農會了解農民貸款情況，看看有冇商機。<br>任總又話今次以中國金融學會名義訪台，透過非官式渠道較方便，最緊要係識新朋友同見老友，與佢同枱食飯嘅就係台北金融研究發展基金會董事長周吳添。有識途老馬帶路，任總真係應該多謝老友，事關礁溪老爺大酒店剛被評為「幸福100旅館」第一位，可以浸溫泉，仲有露天風呂，任總大讚環境好，房間外望大平原，一片綠油油，只可惜今次冇時間享受露天溫泉。<br>至於食飯間岩波庭，任總只係話溫泉菜、黑豚肉「好好食」，八方做足功課，呢間餐廳以採用當地有機食材聞名，酒店仲有塊私家田，員工要輪流耕田，將收成奉客，絕對不時不食。幫襯礁溪老爺豐儉由人，一泊兩食最平每位約1,500港元，最豪洋式老爺套房有個觀景按摩浴池，每位約6,600港元。</p><p>同老婆好sweet</p><p>礁溪老爺老闆沈方正同八方講，每年約有10,000名港客幫襯。任總話退休後要學「hea」，學咗年幾時間，家陣先識到宜蘭hea，睇嚟佢仲有大把嘢學。食完飯任總一行四人埋單，離開前任太想影相留念，卻唔識用部儍瓜機，好sweet咁向任總講：「任生，都係你搞啦。」<br><br>mailto:pf_lee@appledaily.com</p></body></html>