<html><header><meta charset="utf-8"><title>寫書可發達 - 左丁山</title></header><body><h1>寫書可發達 - 左丁山</h1><p>波浪許人稱天真許，皆因佢日常埋首數據數字，以波浪理論預測市道，堅定不移，不理其他政治社會因素，去年第二季就預測美國唔掂，純粹依照數字，美國負債纍纍，財赤驚人，失業率高企，確實係幾唔妥，但聯儲局一樣睇到呢啲數據嘅啫，在去年八月底推出次輪量化寬鬆（QE2），於是股市急速反彈，彈到波浪許成身冇晒浪，彈到佢幾乎撻到直一直，但天真許只係嘆一聲：「死在伯南克手上！」之後仍然唱衰美國！<br>呢日天真許來電，話佢已經將寫字樓搬到上環，去置地廣場佢嘅飯堂「賀菊」更加容易，臨時約吃午飯，咦，即興打電話去「賀菊」，十次之中，十次冇位嘅噃，但今時唔同往日，三一一之後，所有日本食肆都受影響，呢次竟然有位。落到去，十二時三十分仍然未滿座，與三一一之前分兩輪（十二時，一時十五分）訂枱嘅情況相差甚遠。香港人真係驚驚地日本貨，左丁山要學人問一句：「呢啲魚來自何方？」侍應答：「挪威三文，本地魚，關西吞拿。」哦，照食可也。天真許話佢有咁啱得咁蹺，在三月十日網站發表一篇「唱淡日本評論」，估唔到三一一就有慘事發生，心裏幾唔安樂，慨嘆日本已迷失二十年（一九九○至二○一○），今次遇上地震海嘯核災難，再迷失另一個十年，一啲都唔奇。一九八九年出生嘅日本人，可能要到四十歲先至見到日本再度真正興旺。<br>天真許話在此期間，中國經濟會將日本拋離，直逼美國，故此佢近月已開始在內地演講，搞投資講座，到上海開壇有三百幾人聽講，同時將一套書交俾廣東省出版集團廣東經濟出版社在內地出版發行，呢套書包括：「美國破產」、「波浪理論」、「A股看升30倍」、「循環周期」與「投機智慧」，一套五冊，售一百零九元人民幣，左丁山話：「著名華裔邱永漢在日本適逢其會，在日本起飛階段就出版投資書籍，賺足三十幾年大錢，希望你啲書在中國同樣暢銷！」乜唔係呀，賈平凹一本「廢都」據講賣咗四百萬本，余秋雨靠寫書成為大富翁，幾百年來中國寫書人最好嘅發達機會，就在今朝。</p></body></html>