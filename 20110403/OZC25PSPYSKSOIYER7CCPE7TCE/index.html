<html><header><meta charset="utf-8"><title>隔牆有耳：葉劉淑儀、梁振英「寃家」同台 - 李八方</title></header><body><h1>隔牆有耳：葉劉淑儀、梁振英「寃家」同台 - 李八方</h1><p>盛傳係下屆特首黑馬嘅葉劉淑儀早前接受傳媒訪問時，講明唔睇好唐唐同梁振英（CY）接任特首，再次喺政圈掀起討論熱點。噚日葉太應邀出席十二五規劃論壇，同CY「寃家」同台較量，各自闡述對十二五規劃嘅意見。</p><p>葉劉籲增設副司長</p><p>呢次比拼葉太似乎佔上風，因為CY又再重彈舊調，話貧窮問題係香港深層次矛盾，所以要好好利用十二五規劃；葉太就有新見解，話除咗覺得香港應該增設科技局，爭取成為國家嘅數據中心外，更建議特區增設副政務司司長同副財政司司長，原因係呢兩位司長喺十二五規劃下要做好多統籌工作，如果有副手就可以避免部門各自為政。<br>究竟請乜嘢人最好？葉太會後冇乜補充。至於出席同一場合嘅政制及內地事務局局長林瑞麟被問到會唔會接納疑似特首候選人意見、重整政府部門以配合十二五規劃時，向有「人肉錄音機」之稱嘅佢，只係一味重申政府架構係咪重組要視乎未來特首點做，言下之意難道係葉劉都未坐正，毋須咁早聽佢支笛？</p></body></html>