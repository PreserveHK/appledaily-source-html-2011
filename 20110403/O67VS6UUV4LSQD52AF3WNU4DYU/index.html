<html><header><meta charset="utf-8"><title>隔牆有耳：寧願舉鐵　卓永興玩封嘴 - 李八方</title></header><body><h1>隔牆有耳：寧願舉鐵　卓永興玩封嘴 - 李八方</h1><p>政府叫僱主同僱員自己傾掂飯鐘同休息日計唔計入最低工資，真係搵嚟搞，勞工處處長卓永興就醒，深知如果再講呢個話題實俾人狂轟，所以佢噚日出席「香港工人節」活動，點都唔肯講最低工資，但就畀面扎鐵佬同廚師，即場舉鐵同包餃子。不過處長就唔係好畀面記者，成班記者等佢成粒鐘，佢都唔肯回應最低工資問題，只係講咗句「門口喺邊？冇嘢補充」就走人。<br>職工盟噚日喺旺角麥花臣球場搞第一屆香港工人節，卓永興係座上客。多個工會都設攤位介紹唔同工種，卓處長走去扎鐵工會同飲食及酒店業職工總會攤位，試吓舉鐵同包餃子，體驗打工仔苦況。八方見處長舉起一條長兩呎、重20斤嘅鐵通個樣都幾辛苦，睇嚟佢都做唔慣粗重嘢。</p></body></html>