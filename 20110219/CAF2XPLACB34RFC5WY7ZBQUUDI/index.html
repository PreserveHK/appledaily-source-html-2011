<html><header><meta charset="utf-8"><title>周日名牌第三代掌門人梁馨蘭：將紅A舊情懷浮上面</title></header><body><h1>周日名牌<br>第三代掌門人梁馨蘭：將紅A舊情懷浮上面</h1><p>六、七十年代，一個紅A水桶，是成年人的好幫手；一個紅A書篋，是小朋友的上學玩伴。生產紅A品牌的星光實業，由梁知行創辦至今已逾60載，今天第三代掌門人梁馨蘭準備接手，要為香港人的集體回憶添多點聲音，不但存在大家的懷念中，更「要浮上面，延續落去。」<br>記者：黃碧珊　攝影：程志遠</p><p>「跌唔爛、踏唔扁，可以當凳仔坐，落雨都唔怕入水。」相信不少「80前」都應該聽過這句紅A書篋廣告句語。星光實業業務拓展總監梁馨蘭說：「前面嗰三句係家姐親身試過，後面嗰句『落雨唔入水』，我諗真係有人試過先至寫。」</p><p>與姊成御用測試員</p><p>紅A可說伴着梁馨蘭成長，「凡有新產品，會喺屋企出現先，將紅A個showroom搬返屋企，基本上一般家品全部都係。」兒時她跟姊姊是紅A產品的「御用測試員」，「試過將筲箕做軚盤，扮的士司機玩。」<br>產品當玩具，公司則是遊樂場，「阿媽為咗要睇住我，放學後要喺公司做功課。」至於梁馨蘭第一份工亦理所當然是家族生意，「阿媽唔鍾意我暑假瞓到黃朝白晏，問我想唔想賺零用錢，喺公司做暑期工，所以我喺呢度留低好多腳毛。」<br>雖然一心想看看外面的世界，但大學畢業正值沙士，找工不易，梁馨蘭在星光工作一年，但「細個時任性，介意人哋用框架睇我」，所以之後轉職公關及展覽項目經理，「任何事都要自己落手落腳，做展覽要周圍走，喺德國一陣又要飛北京，試過四日無瞓，睇到好多人嘅嘴臉。」終於一天，鳥倦知還，「有一日，阿媽打嚟問，『最近又去邊度？不如返嚟睇吓？』衡量過乜嘢時候喺乜崗位，咁就返咗嚟。」<br>梁氏家族一向低調，梁馨蘭一些朋友都不知她是「紅A後人」，直至初中時，家中辦白事，在報章刊登訃聞，老師才知道她的「身份」。對於同輩朋友，「到家都唔會刻意講，問到做緊乜嘢，都係一句『幫屋企手』，即使係好熟嘅朋友，可能識咗十幾二十年先知，好少掛喺口邊。」</p><p>母電召返家族生意</p><p>身份要保持低調，品牌卻要響噹噹，去年梁馨蘭設計購物網站，大賣巴士廣告，又找代言人，「嘗試做多啲noise，createmoreattentiononthebrand」。<br>紅A產品滿載香港人的集體回憶，「制水時，個brand比較wellknown，當時無乜其他塑膠廠，個個都嚟搶水桶，搶到無晒，要全部停工concentrate造水桶。」逾60年歷史的品牌，在時代洪流衝擊下，雖未有褪色，但名字卻藏在舊情懷內。梁馨蘭由少不更事，到今天負責家族生意的業務拓展，她已定下目標，「希望將品牌迎合nextgeneration，唔好只係一個懷念，要浮上面，延續落去。」</p><p>紅A大事表</p><p>1949年　成立星光刷廠<br>1952年　推出紅A品牌<br>1957年　成立星光實業<br>60年代　香港制水，推出6加侖水桶<br>60年代　生產仿水晶產品、圓凳等<br>70年代　推出垃圾桶、鏟、紙籮清潔系列，及書篋<br>80年代　增加工業及醫療用品<br>90年代　香港爆發禽流感，政府購買3萬個雞籠<br>2010年　成立紅A購物網</p><p>爺爺心思縝密有諗頭</p><p>「紅A」這個名字的由來，梁馨蘭起初也不曉得，但經向父母查詢後，終得知答案，「當時牙刷牌子叫ACE，保留ACE嘅『A』字。A字排最頭，表示最好，加上紅色好意頭。」原來，紅A是源自刷子，話說梁馨蘭祖父梁知行在上海開刷子廠，「40年代尾，爺爺搬咗嚟香港，繼續刷廠生意。」由於50年代，生活水平不高，一般家庭負擔不起貴價玻璃產品，價錢便宜的塑膠家庭用品深受普羅大眾歡迎，於是一直製造塑膠刷的星光實業，便開拓塑膠用品市場。</p><p>圖冊記載60年大事</p><p>梁馨蘭對祖父敬仰之情，訪問期間溢於言表，「爺爺好勁」彷彿成為她的口頭禪。在談及塑膠燈具時，她說：「佩服阿爺嗰時嘅諗法，從圖、設計，到成個finishedproduct全部自己造仲有技術。」<br>翻開放於星光實業會議室的多本巨大記錄冊，每一本都編輯整齊，從50年代開始，按年份將各地廣告及剪報，包括越南、泰國、美加等海外地區報章，有系統地分類，每張均寫上刊登日期及報章名稱，「我唔知邊個整理，但（祖父）有心先會叫人咁做。」<br>作為本地品牌，紅A從50年代開始參加工展會，有關照片亦分類存放在相簿，「每年攤位嘅設計都唔同，見過有兩層、有水池、有boothlayout，從無到有嘅相，唔知佢（祖父）諗緊乜嘢。如果家咁整，唔知要幾多錢。」不過，由於近年工展會性質改變，紅A並未參與。</p><p>最希望擁有書篋</p><p>紅A經典產品繁多，由細玩紅A玩到大的梁馨蘭說，現在最希望擁有書篋，「書篋係因為十個行入嚟呢間房嘅，十個都會問你有冇（出售），但我好慚愧話我真係冇。讀書時唔興用，所以冇用過，想keepascollection。」<br>經典書篋，現時有3個放在星光實業的會議室，珍而重之鎖於櫃內。除了書篋，她還想擁有折射閃亮的水晶杯、托盤、杯碟等。<br>有人喜歡趕潮流，有人卻喜愛儲舊物。紅A在不同年代均有經典產品，如水桶、漏斗形圓凳等。梁馨蘭回歸後，開設了紅A購物網站，並在網站內設「懷舊特區」出售舊產品，「係『友情客串』，喺呢幢大廈（廠房）執嘢時搵到。」</p><p>懷舊產品饗知音</p><p>由於大部份模具與機器不能配合，所以未能再生產，賣一件少一件。雖然是名副其實的「限量產品」，但梁馨蘭並沒有特別將價錢標高，大部份只售數十元。<br>此外，梁馨蘭計劃來一招「舊瓶新酒」，用舊模及機器生產限量版產品，頭炮仿水晶燈，限售100盞，雖未定價，但相信一般人可以接受，「曾經喺中環見過仿水晶燈標價3000蚊，但我做嘅目的唔係賺大錢，100盞可以賺到幾多？」</p><p>太子女講求快靚正</p><p>讀書時期梁馨蘭在母親零用錢「引誘」下，到星光做暑期工，看着這段歷史的員工蕭榮光說，「之前唔知佢係邊個，只係見有個細路女喺度做，後來先知佢原來係太子女。」<br>蕭榮光現是星光營業部助理經理，與「太子女」亦師亦友，梁馨蘭笑說「佢嗰陣有『恰』我。」至於怎樣被恰？他倆沒有詳談，但蕭榮光卻突然問：「你（記者）要唔要佢細個時喺工廠啲核突相吖？」</p><p>老臣子：兩代都平易近人</p><p>現時蕭榮光與「太子女」合作無間，負責接洽生意及處理客戶來電，梁馨蘭笑說，「若街客打嚟嘅電話，要畀蕭生處理，已經好大件事。」曾與梁家第二及第三代共事，蕭榮光說：「兩代都平易近人，經營方式一樣，但手法唔同。」梁馨蘭說，「大家經驗唔同，我會搵個共同點，『快、靚、正』解決。」<br>不過，「太子女」的身份有時亦會造成工作上的阻礙，「我唔會用自己身份，同人講我係邊個，你要聽我講。不過，試過問意見時，同事個口話『好好好』，但其實明明唔好，都唔講出嚟。大家係同一陣線，要有團隊精神。」</p></body></html>