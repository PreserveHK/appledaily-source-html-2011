<html><header><meta charset="utf-8"><title>羅力威自認黑面神「我係慢熱」</title></header><body><h1>羅力威自認黑面神<br>「我係慢熱」</h1><p>身處曾出現零收視悲慘局面的亞視，於《亞洲星光大道》冒出的羅力威仍能彈起，他與「巨聲幫」的林欣彤同是炙手可熱的樂壇矚目新人，但羅力威除了已吸納大班女歌迷外，在仍未推出首張唱片時，已打入叱咤樂壇頒獎禮，入選我最喜愛男歌手五強，其負責作曲、編曲的作品《現實不重要》，亦打入我最喜愛歌曲五強，惜最後敗陣。</p><p>旁人正驚訝羅力威的氣勢強勁，但他接受訪問時，談到新人有此佳績，仍按捺着情緒說：「最初心情會激動啲，冇預料個成績，之前都只係被封為星光家族嘅人，但家多咗人識，都已經好好。」</p><p>感激監製提點</p><p>沒有強勁電視台撐腰，羅力威不覺得發展受限制：「喺呢度學到好多嘢，聽過前輩講，亞視就係得咁多嘢，睇你識唔識去運用。」<br>不過，羅力威星途未算平坦，出道以來受到不少抨擊，他說：「我有好多花名，黑面神囉！其實我唔係黑面，係慢熱，但熟咗我就可以玩得好癲。」羅力威指自己說話坦率算是弱項：「我講嘢係用直接方式，所以激嬲唔少人。好似拍MV，都想着件好啲嘅衫去拍，以前冇我會即刻講，但家會事先溝通，或者自己攞衫。」他還感謝亞視監製的教導提點。</p><p>「唔似言承旭」</p><p>另外，羅力威被指外形有點像言承旭，唱歌時帶周杰倫腔，對此他說：「我唔似言承旭，佢大隻又靚仔，我又瘦又矮。唱歌方面，我聽好多周杰倫嘅歌，佢真係有感染我。」羅力威謂推出個人唱片時，相信可讓人更了解他多一點。<br>採訪：王連連<br>攝影：黃偉雄<br>化妝：JessicaChan（MakeupWorkshop）<br>場地提供：TermineTea</p></body></html>