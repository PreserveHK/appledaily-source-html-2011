<html><header><meta charset="utf-8"><title>「有啲人要奢華生活先叫有錢」林忠豪確認甩廖碧兒</title></header><body><h1>「有啲人要奢華生活先叫有錢」<br>林忠豪確認甩廖碧兒</h1><p>廖碧兒因搭上李澤楷表弟、富二代林忠豪而狠撇舊愛陳豪，但有指林疑為失匙夾萬，令一心釣金龜的她只釣得個龜殼，故有傳近日她已火速斬纜。自從傳出分手後，林忠豪昨首度開腔接受本報訪問，他直認與廖碧兒只是朋友關係，似默認4個月拜金戀玩完；他又揚言「有啲人要奢華生活先叫有錢」，但他認為做人最緊要心中富有。林忠豪的金錢論，廖碧兒收到未？</p><p>廖碧兒與陳豪秘戀6年，但一直密冚地下情兼死口唔認拍拖，至去年她搭上小小超李澤楷表弟、富二代林忠豪，立即飛甩陳豪高調晒新歡。不過這段拜金戀峯迴路轉，有傳林是失匙夾萬，與廖拍拖後更被家人閂水喉，同時廖碧兒又因衰拜金致形象插水，更被指拖累主演的《居家兵團》及《依家有喜》收視麻麻。上周她32歲生日，新歡舊愛冇表示，有傳廖碧兒已速撇林忠豪，企圖力挽奄奄一息的演藝事業。</p><p>「我話朋友你哋都唔信」</p><p>據悉，廖碧兒與林忠豪未至絕交，雙方仍有聯絡，但親密程度與昔日大相逕庭。自從傳出二人甩拖後，林忠豪昨首度開腔接受本報記者的電話訪問，他表現大方，但言談間與廖碧兒劃清界線，並以朋友來形容兩人關係，問他現在與廖碧兒的感情是否有別以往？他淡然說：「不嬲都係朋友，冇任何嘢。」廖碧兒上周牛一，林忠豪不回應兩人有否見過面；其實女友生日，男友為她慶祝正常不過，可是林忠豪卻說：「咁我哋係朋友吖嘛，都冇話過拍拖，係雜誌話之嘛。」最近他們可有聯絡？他說：「冇回應，真係冇辦法，我平常心面對呢件事。」<br>林忠豪對廖碧兒的所有問題都避談，問兩人是否拍拖？他只說：「呢個問題好多人問過，我冇回應。私人事我自己知咪得囉，我話朋友你哋都唔信，總之一路都係朋友。」廖碧兒被指貪錢，他有否戥她心痛？林忠豪說：「暫時都唔好回應，有啲報道唔真實，我聽到阿姐汪明荃都支持佢，等佢自己handle啦。」他以私人事為由拒答現在有沒有拍拖，只說：「你哋咁多人跟住我，其實我有拍拖冇拍拖，你哋都會見到o架。」</p><p>「覺得最緊要心中富有」</p><p>有雜誌報道廖碧兒向林忠豪逼婚不成，又指林忠豪送樓縮沙，他對此說：「佢哋鍾意咁寫都冇法。」但又不回答曾否考慮與廖碧兒結婚。記者指林忠豪交代清楚可粉碎謠言，他則說：「我明白，好多謝你哋畀我發揮嘅機會，但呢個時期比較敏感，私人事唔應該畀大眾知道，我已經講多咗啦，我應該不斷唔回應然後禮貌地收線，但係你哋打到嚟，我又冇乜話要好收埋，只不過私人事唔需要大眾評論之嘛。」<br>外界都關心林忠豪和廖碧兒的戀情發展，林忠豪卻輕嘆：「唉，都已經無奈啦，一時話我有錢一時話我冇錢，一時又話佢貪錢一時又話我唔畀錢，我都唔知自己有錢定冇錢。我講一句啦，其實有錢冇錢唔係最緊要，最緊要心中富有啫。有錢冇錢同邊個比o架啫，乜叫有錢乜叫冇錢呢？我衣食無憂係咪叫做有錢呢？又未必，有啲人唔係咁睇，有啲人可能要奢華生活先叫有錢，我又唔知定義係乜嘢，我覺得最緊要心中富有。」</p><p>「希望會有自己嘅家庭」</p><p>林忠豪有否遇過為錢而接近他的女性？他說：「我唔清楚，但好老實講，唔同周刊報道好多所謂娛樂圈嘅女士，我唔係咁識，可以話坐低食飯冇，電話亦都冇，我唔點名邊個，大部份係一面之緣，可能function見過，唔知點解講到我追佢哋。」他交女友，家人會否畀意見？他笑說：「呢啲屋企人嘅事，留番屋企人問我啦，唔需要香港700萬人知吖，係咪？」問他是否一個會結婚的人？他坦言：「我諗每一個人都希望有一日會有自己嘅家庭。」是否這一、兩年的事？他說：「我自己都唔清楚，唔好意思。」<br>新聞多多的林忠豪，曾揚言會協辦年底舉行的戴思聰慈善音樂會，有指他會斥資300萬，但戴蘊慧日前卻指他吹水做宣傳，林忠豪昨說：「當中誤會一定有，暫時冇具體回應。但老實講，你覺得我咁多新聞仲需要做宣傳咩？」<br>採訪：夏琴
</p></body></html>