<html><header><meta charset="utf-8"><title>青心直說：缸湖大撼大 - 胡孟青</title></header><body><h1>青心直說：缸湖大撼大 - 胡孟青</h1><p>放眼世界，AAPL係美國蘋果公司嘅股票代號究竟有幾多人知？不過好多人唔識AAPL，照樣揸住部iPhone或iPad係咁捽。自由市場有供有求，當香港終於出現高溢價、高引伸波幅仍然大把人吼嘅蘋果認購輪，就唔好呻蘋果股價升你冇份喇！<br>隻蘋果輪係獨市生意只此一家，加上明知市場磨拳擦掌等18日公佈業績，當然冇人會咁儍將隻輪長揸等到期，所以根本唔怕佢溢價高，去年底才321美元嘅蘋果正股，股價已經升到344蚊，連正股都爆上炒業績炒iPad2，隻輪引伸波幅又點會低呢。<br>街外錢，搵唔晒，資金禾雀亂飛，上市公司間間都講到所向無敵，其實講到底又係睇究竟貨源有否歸邊。新股IPO最緊要係睇邊個揸晒手貨，雖然通常離唔開嗰幾個個體戶同機構投資者，弊在坊間多咗好多專為抽IPO而設嘅小型基金，個個唔睇基本因素，只係睇邊個攞Placement就埋位瞓身，令小型新股出現大戶也被挾貨嘅現象，佢哋嘅盡職審查唔係按上市公司本身因素而做，而係睇國際配售承配人來歷同往績。</p><p>揭新股易潛水因由</p><p>正因為唔少人識睇頭，搞到一隻二隻新股唔理好醜鬼咁熱，結果大部份都喺掛牌後衝高回落，股價受壓一段時間完成消化收集後才獲釋放動力。<br>有行家話純靠基本因素根本就撐唔晒，因為基本面變化唔夠快，股價要坐穿梭機就要靠發盈喜、玩併購、送紅股，有政策甚至管理層吹多兩嘴搭夠，甚至要加埋大行出報告嚟個雙劍合璧。<br>噚日話隻MATK去年年底前兩個月開車，到家足足升咗34%，本來喺上年11月4日有介紹，但因字數太多成段被鏟走，累讀者捉少隻好股真係嘥晒，惟有將當日嗰段原文翻炒如下：「假如你自問唔識分好人壞人係因為細個食唔夠DHA，咁都有一隻選擇，就係納斯達克上市嘅MartekBiosciences（MATK），佢喺全球嬰幼兒奶粉DHA市佔率76%，美國更達96%。」<br>胡孟青<br>獨立股評人</p></body></html>