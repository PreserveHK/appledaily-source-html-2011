<html><header><meta charset="utf-8"><title>李泳豪　飄出特技夢</title></header><body><h1>李泳豪　飄出特技夢</h1><p>幾年來，李泳豪的名字永遠與楊思琦放在一起，今日終於可以做番自己，有時突然被迫獨立可能會令人失去方向，幸好泳豪唔係呢類人，「單身寡仔」更令他專心向事業邁進。近年醉心飄移才是他的目標，有人可能會說他玩車燒銀紙，偏偏他要在玩車上搵番自己之外，更加要搵銀紙。<br><br>記者：趙慧敏　<br>攝影：譚盈傑<br>鳴謝：惠州陳江高性能賽車俱樂部（http://www.hpskm.com）</p><p>薄有名氣飄移手</p><p>雖然在螢幕上泳豪暫時仍扮演些毫不起眼的小角色，不過在飄移界中，他已是一個薄有名氣，且嶄露頭角的車手。戰績當然是有，學習飄移只是不足兩年時間，去年參加全國飄移賽中，先在江門市舉行嘅飄移賽中晉身八強，繼而躋身全國十六強及奪得新人組冠軍。鬥車的戰績永遠被視為用銀紙換回來，泳豪慨嘆說：「講真，我邊有本事燒銀紙，最大原因係我認識飄移車隊嘅老闆施先生，多得佢贊助，出錢出力訓練至有今日嘅成績。」事實上如果要真金白錢畀錢學飄移，所花的金錢絕對係倒水般，單是車輛改裝維修，每次練習時所使用的高級車胎，甩尾時往往磨到出白煙，基本上每練習一小時就要更換，當中還未計租用賽車場的費用及教練費等支出。</p><p>夢想做汽車特技</p><p>內地飄移活動的盛行亦帶畀泳豪唔少賺錢機會，現時已身為教練，不時落場指導新人飄移技術，還有不少商業機構邀請車隊表演，都為他賺取不少外快，據悉泳豪的身價，每場就已經逾萬元。不過車手的賺錢機會永遠被視為短暫的，所以最近泳豪已密謀向另一界別埋手，「家最想將駕駛技術再提升，跟住可以參與電影嘅汽車特技。但做戲都係我興趣，唔會放棄，希望可以做到錢嘉樂咁，可以擁有自己嘅「錢家班」，幕前演出亦成功。」</p><p>飄移基因來自母親</p><p>一直以來我都覺得玩車這類基因是與生俱來，事實上泳豪亦遺傳了這類基因，不過並非李家鼎，而是母親施明，「我諗我騎馬同武術嘅天份就係嚟自老竇，但玩車一定係媽咪。」唔講唔知，原來細細個坐媽咪車時，施明有時載住佢同孖生大佬李泳漢，癮起時就會玩吓甩尾，「嗰時見到媽咪露兩手，已經覺得好刺激，由嗰陣時開始已經好鍾意車，不過大哥就一啲興趣都無，見我同朋友講車，更加會自己行開。」不過當泳豪向家人說要做飄移車手時，媽咪反而是反對最激烈的一個，「佢怕我揸車危險，不過我有同佢返大陸睇我表演，知道其實好安全，家已經放心好多。」</p><p>攞分要點</p><p>飄移有別於一般賽車，並非鬥快，比賽中以三項標準去評分，包括油門控制、速度及美感，甚至是否磨出大量白煙，亦視為攞分關鍵。</p><p>甩尾示範</p><p>訪問期間，主觀願望當然很想泳豪一展飄移技術，不過礙於香港法例，又沒有合適場地，故此只在公眾停車場，由泳豪模擬飄移姿勢。唔知係泳豪交足戲，還是男人坐喺駕駛座就變成另一個人，平日表現總是平靜的他，就算只是做戲咁做，雙眼竟流露出平日少見的一團火，可能這就是他對車的熱血吧！就如《頭文字D》杜文澤的一段對白：「飄移點飄，一屈，拉拉手掣，架車擺過去了。」真係咁易？我未試過唔知道，不過睇住泳豪示範，知道呢幾個動作唔少得。</p><p>1.踩盡油門</p><p>2.拉手掣</p><p>3.急速回軚</p><p>4.控制油門</p></body></html>