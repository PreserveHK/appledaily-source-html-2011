<html><header><meta charset="utf-8"><title>開學美好靠五寶　7吋流動圖書館</title></header><body><h1>開學美好靠五寶　7吋流動圖書館</h1><p>「同學愛新鮮、戀愛大過天！」問有甚麼東西比戀愛更新鮮？計我話一定係久唔久就要換嘅數碼產品！告別暑假，仲有3日，下一站就係返學，除準準備認識新嘅同學仔，仲須要為自己裝備一下，今日介紹平價抵玩嘅數碼五寶畀你，鍾意嘅話，記得嗱嗱臨入貨喇！<br><br>記者：陳國輝<br>攝影：楊錦文<br>Model：Jenni&amp;Mangie@Zmodel</p><p>No.1<br>720p高清喪煲7粒鐘</p><p>返學已經要拎住本書揭來揭去，隨時仲搞到書包超晒重，好辛苦啫！既然今年平板電腦大熱跑出，就介紹呢部7吋ARCHOS7HomeTablet畀你。當佢iPad2咁打機？唔多啱學生哥要求囉，相信最吸引大家嘅都係eBook功能，打開個App，感覺十足木製嘅巨型書櫃，最高嗰排可放置已經單撈嘅書籍，當然仲可下載更多，並以作者、書名等進行分類，包保唔會亂晒龍。由於屏幕闊度為7吋，全屏顯示嘅話，字體大細剛剛好，仲可以打直、打?揭頁；不過咁，動作流暢度好一般，有時翻下一頁仲會窒格！<br>淨係當佢eBook，又未用盡ARCHOS7功能。呢部平板內置AndroidOS，支援AndroidMarket單撈實用及遊戲Apps，肯定日日新鮮；更重要係，佢支援720P高清片，電池更可連續播放7粒鐘，試過喺戶外環境下播放，只有輕微反光，因提供3.5mm耳筒位，靜靜哋自己匿埋自修室煲片，唔怕俾人趕啦！</p><p>系統：AndroidOS<br>容量：內置8GB/支援microSD<br>屏幕：7吋TFT（800×480）<br>體積：203×107×12mm<br>重量：388g<br>售價：$1,680（a）</p><p>No.2<br>黑白minipro短訊互傳</p><p>上台出iPhone4雖然可分期付款，但每個月還成三、四百蚊，對學生哥負擔都唔小啫！SONYEricsson推出無耐嘅Xperiaminipro可謂針對學生而嚟，佢價錢平一半不特止，仲有滑出式QWERTY鍵盤，喺課室、圖書館靜靜哋Send訊息，肯定唔怕嘈親其他人，加埋的骰迷你外形，造型非常討好。</p><p>No.3<br>14x長炮搵食靠定位</p><p>隨身戴住DC出街，幾乎係例行公事！玩M4/3似乎又複雜咗啲，趁開學不如介紹呢部CanonPowerShotSX230HS畀你。顏色夠Sharp唔在講，佢仲支援14倍光學變焦，遠攝影風景啱晒；另外，此機亦提供GPS定位功能，若然想推介某餐廳畀同學仔，最好影張食物相再記錄餐廳位置，方便到不得了。</p><p>No.4<br>Sennheiser耳筒摺得埋</p><p>玩開耳筒，呢期當然係Monster最紅！但上落講緊幾千蚊，唔係學生首選囉！查實Sennheiser都係耳筒界老牌子，呢款同玩笠耳設計嘅PX-200II，無論耳枕還是頭頂位，已配置舒適嘅海綿；但最大賣點我覺得係可摺得埋收放，除咗耳柄能夠屈曲，兩邊Earpiece也可90°收起，擺落書包認真方便。</p><p>No.5<br>火紅NB殼襯書包返學</p><p>最後一件開學武器，又點少得Notebook！新返嘅DellInspiron13z亦係一款平價學生機，佢配置i3-2330M2.20GHz處理器兼備獨立顯示卡，賣價六千幾蚊，算係抵玩；當然，成日拎出街，重量都好緊要，佢重約1.7kg，唔算輕嗰隻，反而要留意外殼以火紅色設計，咁搶眼，唔襯埋書包一套咪好嘥！</p><p>查詢：</p><p>a.Like（23915552）<br>b.華仁影音（27877992）<br>c.Dell（29693113）</p></body></html>