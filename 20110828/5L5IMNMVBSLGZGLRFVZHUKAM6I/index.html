<html><header><meta charset="utf-8"><title>家宅男女：文具食得樂</title></header><body><h1>家宅男女：文具食得樂</h1><p>文具唔係細路專利，我等學海無涯打工仔，9月亦係進修開學時。時興文具扮鬼扮馬似食得落肚，放工捱住肚餓去返學，睇咗當食咗頂住吓先。<br><br>記者：朱崇德<br>攝影：楊錦文<br>Model：Rika@GME</p><p>曲奇系　夾心Notebook</p><p>買本Notebook返學啦，不過唔係內置CPU嗰種，佢叫CookieBookie，係手寫嗰種，個樣相當可愛，有朱古力、芝士夾心同威化三個版本，拎上手真係99.9%像真，不過Size去到125mm×125mm，假如係堅嘅，要分幾餐食先得。</p><p>甜品系　Sweet爆甜筒筆</p><p>甜品對女生真係有種魔力！麥兜窩夫八達通套同樓上嘅夾心Notebook襯到絕，用佢嚟放職員證，一樣卡娃兒呢。甜筒形原子筆造型為肖為妙，筆身較粗，用嚟做簽名筆就幾OK嘅。再來兩嚿冬甩膠紙座，用上非常夢幻嘅粉色系，最開心係刀位為收藏式設計，隨身攜帶都唔怕爛袋。</p><p>香口系　激薄Pizza筆袋</p><p>講到筆袋，市面有唔少選擇，不過獨愛布袋設計，事關鐵盒、膠盒較阻碇！一田百貨新返呢幾款食物造型筆袋，真係紙咁薄，就算OL袋中有十幾個袋，都可以輕易咁「攝」埋佢一邊唔怕逼爆。</p><p>便當系　像真壽司擦膠</p><p>講到精緻，都係日食魅力無限，估唔到化身文具情況亦一樣！擦膠便當小巧精緻，有壽司或糕點，壽司尤其像真；想「營養」均衡啲，加多支青瓜筆，用發泡膠製，超輕身，唔怕寫到手軟。</p><p>a.	iroiro（23312289）<br>b.	一田百貨（26941111）<br>c.	LOG-ON（22655333）<br>d.	g!（31885273）</p></body></html>