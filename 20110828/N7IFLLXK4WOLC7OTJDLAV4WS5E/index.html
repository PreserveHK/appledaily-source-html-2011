<html><header><meta charset="utf-8"><title>負重勁　超慳油　創業戰車</title></header><body><h1>負重勁　超慳油　創業戰車</h1><p>差不多開學了！如果你已畢業又唔想打工，可能會選擇創業。小規模經營往往買貨送貨一腳踢，剛滿十八歲的你更可能考埋車牌、買部車自己搞掂，揸咩車送貨？當然唔係麪包車咁無型啦，商用車FiatDoblo推出的自動波版，就算係女仔揸一樣型！<br><br>記者：蕭漢祥<br>攝影：陳盛臣、譚盈傑<br>Model：Cindy@StarzPeople</p><p>自動波可更普及</p><p>兩年前代理將Fiat的商用車Doblo引入香港，不少年輕人對呢部車好有興趣，作為創業戰車確實不錯。不過，當時只引入棍波版，不但令好多少女們卻步，少男們都唔多願意喺人多車多的香港街道上，日日要吊極力子跑呀跑，令這部型爆商用車未能全面普及。有見及此，代理今年引入自動波版，一來配合香港路面的需要，二來更啱年輕人口味。</p><p>慳油佢至勁</p><p>全新引入的自動波版Doblo，基本上跟棍波版分別不大，同樣採前置水冷直列四汽缸、1.6公升柴油Turbo引擎，不過最大馬力及扭力只有90匹及200Nm，比棍波版少15匹及90Nm。自動波版最特別之處，在於使用了F-1五前速自動化機械波箱，對司機而言，使用方法跟自動波車無分別，但據代理話呢個波箱的運作模式跟棍波車相似，所以錄得每百公里耗5.4升燃油，相對地慳油。再者，近來好普遍用於私家車上的短暫停車熄火系統Start&amp;Stop，竟然都可以喺呢部柴油車上搵到，做到減排作用，每公里的碳排放只有137克。</p><p>載重達1噸</p><p>內櫳方面，由於拍攝當日仍是新車，所以後排載貨位尚未加裝法例規定的商用車鐵網，用來分隔乘客區及載貨區。不過大家咪睇佢車仔細細，廠方公佈載重量達1噸，即125包8公斤的大包米，小規模送貨已很夠用。中控台的設計跟想像一樣，以簡潔為主，冷氣按鈕、音響、死火燈一目了然，絕唔會唔識用。而對落的自動波箱設計，亦跟Fiat500一樣，只有空波（N）及後波（R），向左面一推就由全自動變做加減波控制，非常簡單。</p><p>P牌仔試駕</p><p>正因為呢部車係2號牌先可以揸，究竟趕住創業的貨Van新牌仔，又可唔可以駕駛得到？真係要搵個新鮮考牌只有一個月的阿銘試一試。<br><br>外形：Doblo外形討好，有別於一般的貨Van，年輕人揸車最緊要夠靚仔，所以呢部車符合要求。再者，後排座位好闊落，就算唔係用嚟送貨，載朋友一樣舒適。<br><br>性能：雖然呢部係柴油車，但容易控制，入彎、畀油，甚至加速的反應都好好，而整個中控台設計簡單，即使未曾擁有過車的我都明白每個部份點樣使用，整體來說都好吸引。</p><p>出新車計一計</p><p>唔好忘記任何商用車要擁有2號牌（即輕型貨車）先可駕駛。究竟Doblo出車包括保險及牌費大約要幾多錢？另外值得一提的，是自推出全新的自動波版後，棍波版將有優惠，至於平幾多就要問吓代理喇！</p><p>車價：$245,000<br>月供：$4,849×60期（供5年）<br>保險：約$11,766（以無NCB計算）<br>牌費：$4,254/年（客貨車：超過1.9公噸級別）</p><p>FiatDoblo</p><p>引擎：1,598cc直四<br>馬力：90hp/3,500rpm<br>扭力：200Nm/1,500rpm<br>傳動：五前速F-1自動化機械波箱<br>售價：$245,000起<br>查詢：24338838（祥龍汽車）</p></body></html>