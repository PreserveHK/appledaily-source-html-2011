<html><header><meta charset="utf-8"><title>日本偽沙漠　LED魷死吸脷</title></header><body><h1>日本偽沙漠　LED魷死吸脷</h1><p>呢頭凍冰冰，跑到沙漠以為熱辣辣出一身汗。出一身汗倒是沒錯，不過，遍地黃沙既不熱，亦非沙漠。始終是日本，就在海邊，沙漠noway！<br><br>記者、攝影：曾冠輝<br>鳴謝：JNTO日本國家旅遊局（http://www.welcome2japan.hk）</p><p>一邊海洋一邊沙丘</p><p>齋睇畫面，我都以為係沙漠！實際上身處其中既不熱，亦不乾，只因海風吹拂不停。它只是個生於海邊，長得有點大的沙丘。沙丘位於鳥取縣東部，北臨日本海，沿海岸線延綿16公里，十萬年來與海對峙，泥沙來自河谷上游風化侵蝕，由千代川送進下游鳥取縣進入日本海，又被日本海風吹返陸地。泥沙就飄落在鳥取海岸，越堆越高，到今天高達50米的沙丘，成為奇觀，也是旅遊景點。</p><p>落山容易上山難</p><p>鳥取砂丘表面真係幾似沙漠，特別是被海風吹出來的風紋，以及因起伏而驟眼看似一望無際的景象，跟沙漠沒兩樣。還不單止，從停車場走上長長階梯，踏足沙丘第一眼見到的，竟然係駱駝！連沙漠的最佳代言人都出埋，怎會沒有以為置身沙漠的錯覺？兩個「卡娃兒」日本少女在駱駝上當正自己身處茫茫沙海，自我陶醉之時，我聚焦在沙丘間40米深的「沙坑」，再眺望對面一個稍高一點的沙丘：「到底沙丘之後有甚麼？」毫不猶豫脫掉鞋子，一股腦兒直奔沙坑之底。沙地軟腍毫不受力，落斜還好，到爬坡了，腿越用力，腳越往下沉，咪以為跟爬山一樣容易，50米高的沙丘用了雙倍的力氣才爬得上。到頂氣還未喘定，眼前出現一望無際的汪洋，正是日本與韓國、朝鮮、俄羅斯之間的日本海。諗諗吓：近在海邊，又有細沙，腳下豈不正是個又大又高的沙灘？但我跟海浪之間，隔着超過45度的沙丘斜坡，見到都怯，跟同樣站在沙丘頂的遊人你眼望我眼，就看誰個先有勇氣走下去。不過早曾踏足沙漠，知道沙地軟綿，斜坡並不恐怖，於是又一跳一彈的往下直奔，看得山頂上的人目瞪口呆，繼而尖叫歡呼，心裏此刻當然暗自得意。<br>沙幼，海水更是清澈，不過這一帶水域水溫寒冷，雙腳泡在水裏經已凍得發麻，更別說要一頭栽進去暢泳，站在海灘邊看浪吹風就好了。此時山頂上的導遊催促大叫：「該回去了！」看着依舊是超過45度斜的沙丘，登時雙腿發軟，深深為剛才的自鳴得意後悔。</p><p>a.鳥取砂丘</p><p>網址： http://sakyu.city.tottori.tottori.jp </p><p><br>分屍後仍喘氣</p><p>遊鳥取砂丘絕對是體能的考驗，一來一回爬了百幾米的「沙坡」，雙腿怎會不是一陣痠痛？也不用說了，緊接當然去補充體力──食！靠海吃海（其實幾乎成個日本都係o架啦！）見到「海陽亭」呢個名就知！但估唔到嘅係餐廳海產新鮮如此。入門口見到魚排般大大個魚池，大群生猛魷魚在水中追逐，廚子隨即一網落水，沒有打盡，就撈起最生猛的一隻，準備動刀。不消十分鐘，大盤魷魚刺身上枱，「分屍」後仍然保持「生前」原形……說是「生前」其實又啱唔晒，眼見魷魚鬚猛郁，表面有紅點閃呀閃似LED燈飾，皮膚上血管似的組織在擴張又收縮，就像喘氣，奄奄一息大概是這意思。同行急不及待將一條鬚放入口，以為會長呼一聲Oishi，誰知破口而出是：「條鬚吸住我條脷呀！」新鮮至此，魷魚肉質固然爽脆，表面帶黏稠卻不糊，沾上點點醬油更引出鮮甜，大飯即時扒三碗！</p><p>b.海陽亭</p><p>地址：鳥取市賀露町字西濱1757-1283<br>網址： http://www.ginrin-grp.com/kaiyoutei </p><p><br>隔籬魚市場　每隻$38</p><p>海陽亭之所以有新鮮海產，全靠舖位選址，隔籬正正就是賀露港魚市場，近水樓台當然先得最揀手貨！吃飽逛逛，雖然午市冷清，檔販也寥寥可數，但勝在比較清閒，對住我哋拎住相機走入去一睇就知係混吉嘅遊客都顯得友善，仲以蹩腳英語交交流，要佢拎起條魚影張相都無托手踭。當然佢連隨都補一句：「要唔要買條魚？朝早先上岸的！」魚都非常新鮮，翡翠螺亦抵買，買來即食其實不錯。可惜恕剛剛吃飽的我無能為力……</p><p>c.賀露港魚市</p><p>位置：鳥取市賀露町</p><p>SandDunes</p><p>溫馨提示：這時候鳥取有期間限定的梨子口味雪糕，味道清甜好吃。約$33</p><p>TravelMemo</p><p>持BNO或特區護照免簽證。日本領事館︰25221184<br><br>國泰航空香港大阪來回機票由$3,900起。國泰航空： http://www.cathaypacific.com </p><p><br>100日圓兌9.4港元（文中價錢已折算港元）<br><br>100V，兩扁腳插座</p><p>日本<br><br>鳥取縣<br><br>下周多雲，0-6℃</p></body></html>