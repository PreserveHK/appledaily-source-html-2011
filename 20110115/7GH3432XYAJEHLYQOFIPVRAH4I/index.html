<html><header><meta charset="utf-8"><title>6000蚊1集拍足7集冇錢收黃麗梅鬧亞視拖欠人工</title></header><body><h1>6000蚊1集拍足7集冇錢收<br>黃麗梅鬧亞視拖欠人工</h1><p>講錢向來失感情，收視處於弱勢的亞視為誘觀眾轉台，近日打友情牌，以低價6,000元1集力邀黃麗梅出山復拍多個飲食節目，先後拍了共7集，企圖收視大救亡，上周黃麗梅主持的《上海好味道》最高收視有7點，成功留住45萬觀眾，成績有目共睹，可是亞視原來拍攝期間不但未簽合約，節目出街後也遲遲未出糧，難怪遭黃麗梅出言狂轟。</p><p>撐起亞視收視的金牌主持人黃麗梅，上月底出山救娘家收視，復拍4集飲食節目《上海好味道》和3集賀年特輯《賀年兔餐好味道》，但這7集節目雖已拍好，但拍攝期間原來未簽合約。黃麗梅過往與亞視慣於以承包製作形式合作，不過這次亞視閂水喉，據知每集壓價只給黃麗梅四位數字主持費，但至今一毫子都未出糧，幾萬元的薪金沒有合約保障，難怪黃麗梅自嘲替亞視做義工。<br>雖然新揸弗人王征入股亞視，財政上得以解困，早前亞視高層葉家寶力邀黃麗梅重返娘家接棒主持飲食節目，希望為收視救亡，結果收視果然有起色。逢周日晚播出的《上海好味道》自上月26日至今播出共3集，該節目首兩集更正面對撼美女廚神蘇玉華主持的《和味蘇》，及至上周亞視因為播出《第33屆十大中文金曲頒獎音樂會》，《上海好味道》延至晚上10時35分才播出，《上海好味道》迎戰無綫播出的電影《功夫》，《上》平均收視有5點，即32萬觀眾，最高收視更跳升至7點，約45萬觀眾欣賞，這個成績在亞視來說算不錯，黃麗梅出馬成功拯救亞視頹勢，可是卻遭亞視拖糧。<br>黃麗梅這次回巢早已答應接拍一系列飲食節目，陸續推出，除《上海好味道》和《賀年兔餐好味道》外，還替亞視拍20集《皇牌美食團》，昨日她與攝製隊出發往汕頭拍外景，不過據知差點不能成行，因為亞視遲遲未準備好合約和批出製作費，直至昨日出發前才辦妥，終可成行，該節目將於下月14開始，每周播出兩晚，介紹吃喝玩樂好去處。</p><p>「乜都包晒倒貼o架」</p><p>黃麗梅雖然拍心口接拍節目旨在為亞視收視止瀉，就算遭娘家壓價也沒怨言，其實以往她跟亞視包拍的合作形式，由亞視支付她一筆製作費，她更會代為找贊助的廣告客戶，不過這次亞視卻縮皮，據知只給她低至6,000元1集的酬金，但她仍任勞任怨，節目播出街後，至今亞視仍未支薪，拖欠她約42,000元薪金。<br>記者就事件求證黃麗梅，她昨日在電話中說：「我係幫亞視拍咗7集節目，佢哋話冇budget，叫我收平啲，我真係冇所謂，我唔係志在賺錢，為興趣想同觀眾交流吓飲食資訊，其實我呢次除咗做主持，仲要做埋策劃同資料搜集，好多食肆餐廳要碌自己友情卡打去約，服裝公司又搵唔到贊助，就連打去內地約人嘅長途電話費都要自己貼出嚟，佢畀四位數字我一集，我乜都包晒，都倒貼o架！」<br>對於亞視欠合約保障和欠薪，黃麗梅直認有微言：「公司家啲新制度又慢，兼且唔同晒，或者老細唔係港人，乜都要等佢哋嚟香港先簽。我對公司咁嘅安排都好失望，我盡心盡力幫佢救收視，但好多嘢就配合唔到。」</p><p>「製作費監製墊支」</p><p>就算昨日出發到汕頭取景，黃麗梅有見合約遲遲未簽，擔心攝製隊外景一旦有意外，責任重大，所以向亞視發最後通牒沒合約便拒絕成行，據知最終草擬了簡單合約才解決問題，黃麗梅說：「冇份合約，外景途中發生意外好大問題，家製作費都係監製先墊支出嚟。」<br>黃麗梅自嘲替亞視做義工是鋤強扶弱，她揶揄說：「我喺亞視做義工，王征認第一，我認第二。」她表示對亞視的安排心淡，所以拍完20集的《皇牌美食團》，彼此合作關係要重新估計，她比喻說：「到底係初戀定分手階段，真係遲啲先講。」據知黃麗梅替亞視包拍節目時也曾被拖欠製作費，但最終都獲清還，她說：「我諗公司係有拖冇欠嘅。」</p><p>亞視：遲啲出糧啫</p><p>就拖欠黃麗梅薪酬一事，亞視高層葉家寶昨日在電話回應：「我哋當咗麗梅係自己友，已經合作無間，中間雖然冇簽約，但有協議，會用掛單形式，好似藝員出騷咁，會計部會計數，大家一直合作好愉快，有時有需要會出先，有時播完晒先出，呢啲唔叫爭佢錢，係遲啲出糧啫。」葉家寶表示亞視想自動轉賬過數給黃麗梅，但她一直未填妥有關表格。<br>採訪：比華利</p></body></html>