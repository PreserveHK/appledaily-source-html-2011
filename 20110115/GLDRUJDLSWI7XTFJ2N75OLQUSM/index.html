<html><header><meta charset="utf-8"><title>揭背CT200h　混能新一哥</title></header><body><h1>揭背CT200h　混能新一哥</h1><p>望住啲油價升十次先回落一次，聽見都心寒！為環保好或為荷包着想又好，唔少車主經已加入混能車行列。仲未搵到心水？LEXUS全新混能車系CT200h，以年輕型格的揭背車造型打動人心，加上三十幾萬元抵玩車價，絕對有力擴大勢力版圖，引領更多人踏入混能車。<br><br>記者：許維雅<br>攝影：周旭文<br>Model：Wiyona@ModelOne<br>服裝提供：VivaLaDiva</p><p>入門價　買迷你版RX</p><p>車未到真身未現，已引起頗大迴響的LEXUS全新車系CT200h，好多車迷見到它現身歐洲車展的照片，都即追問幾時到港。<br>它終於以HatchbackRevolution（揭背革命）口號殺到！首部凌志揭背車加入Hybrid混能系統，兩者皆是新一代汽車的大熱元素，無疑是天衣無縫的組合。車身設計方面，充滿動感的流線型車身大車尾，外形似縮細咗的SUVRX450h，加上車頭擾流及車尾泵把都霸氣十足、LED頭燈及日間照明燈組合夠搶眼，論新鮮感同討好程度都滿晒分！<br>最重要是索價竟然比我想像中低，皆因凌志車系的口碑向來好，聽得最多的怨言係嫌貴，最低門檻的IS250，最平版本賣約$34萬，CT200h只賣約$31萬，創入門新低，再拼落車價$27萬幾的豐田PRIUS，相差無幾，對心郁郁想買凌志或混能車的人，肯定係大喜訊！</p><p>夠穩定　靜靜雞加速</p><p>當然廠方所講的CT200h揭背革命一定唔止得咁少驚喜，一個識自動轉Look轉顏色的錶板夠過癮，備有EV純電、ECO節能、Normal正常及Sport動感四種行車模式，頭三種模式的錶板會有電能運行狀態顯示，更以藍光配襯，只要輕輕一扭中控台旋轉扭改為動感模式，錶板即變成紅光換轉數錶顯示，實用夠Fun。<br>致力打造一部超豪揭背車，藍芽、免匙、導航等當然齊備，中控頂部的7吋中央顯示屏一着車便會自動打開，如老鼠仔的遙距觸感操控夠好玩，符合人體工學設計的電鍍波混仔亦夠晒型。<br>新一代油電混合引擎同樣有驚喜，時速40公里以下可以純電模式行車，停車拍攝時着了車一段時間先自動着引擎叉電。平均油耗低至23.9km/L，總輸出136匹馬力的起動略嫌未夠澎湃，但寧靜車廂及前後橫置式吸震器的穩定，令人不知不覺已加速至100km/h，反而要小心會超速呢！</p><p>影混能新貴贏日本機票</p><p>全新凌志CT200h將於今、明兩天上午10時至晚上8時於尖沙嘴海運大廈展覽大堂展出，大家記住帶定相機把握機會幫呢部混能新貴影一張靚相，並上載到CT200hFacebook專頁參加「See&amp;CapturetheHatchbackRevolution攝影比賽」，贏取日本東京雙人來回經濟客位機票連酒店住宿3晚。<br>詳情參閱 http://www.facebook.com/LexusCT200hHK </p><p><br>LEXUSCT200h規格</p><p>引擎：1,800cc直四VVT-i配同步電動馬達<br>馬力：99PS/5,200rpm　油電混合動力總輸出136PS<br>扭力：142Nm/4,400rpm<br>傳動：E-CVT無段變速波箱　前驅<br>售價：$394,800（Ultimate版）<br>查詢：25119430（LEXUSHK）</p></body></html>