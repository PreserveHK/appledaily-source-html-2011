<html><header><meta charset="utf-8"><title>黐清洪師徒上位陳展鵬霉足17年怒轟亞視</title></header><body><h1>黐清洪師徒上位<br>陳展鵬霉足17年怒轟亞視</h1><p>陳展鵬霉足17年，直至近日才憑無綫劇集《真相》展翅上位。回想當年備受冷待的日子，展鵬炮轟亞視制度常變，令他心灰意冷。問到可覺終於爭番啖氣時，展鵬笑說：「絕對有。」</p><p>陳展鵬曾是香港乒乓球代表隊隊員，跟齊寶華、陳丹蕾一起作戰；94年加入無綫藝員訓練班，兩年後獲寶麗金簽約做歌手，只出了4首歌便因寶麗金與環球合併不獲簽約告別歌手生涯，轉投亞視當小生。可惜，就算展鵬在亞視擔正，觀眾也未必記得他的名字，反而08年重投無綫當閒角，才逐漸為觀眾熟識，近日首度擔正做主角的《真相》，更令他人氣大升。</p><p>「冇晒衝勁冇晒火」</p><p>34歲的展鵬日前接受專訪，問可覺自己終於爭番啖氣，他笑說：「絕對有。好多人成日話我得外表，其實我係運動員出身，注重內涵多啲。」入行17年，展鵬不諱言曾感心灰意冷：「一直以來好似有好多機會，但永遠都係差緊啲嘢。以前喺TVB就算做個好小嘅角色，都會有人認得，去到寶麗金，外界對你嘅注目都會強啲，但原來離開TVB或者寶麗金之後係冇人理你，好唔開心。有時出席首映禮，又冇人理你同你影相，好hardfeeling，所以之後我索性竄去洗手間匿埋，等開場先入去。」<br>當年離開亞視原因，展鵬坦言：「亞視最大問題係制度成日變，有段時間我係打份工就算，冇晒衝勁冇晒火，所以好多朋友叫我去另一空間去進步去學嘢。」</p><p>與姚佳雯玩地下情</p><p>展鵬在劇集《真相》飾演的律師角色入型入格，原來拜律師好友所賜：「我同清洪同埋佢以前嘅徒弟龍宗瀚好熟，識咗10幾年，阿龍係林黛個仔，以前做師爺，我同佢哋成班律師、師爺成日一齊飲嘢，喺佢哋身上學到好多嘢，今次我做律師，都有問佢哋好多意見o架。」<br>此外，陳展鵬被爆曾跟08年亞姐冠軍姚佳雯拍拖，有指兩人早已分手，但昨日有消息指二人其實拍拖兼同居兩年，轉玩地下情保前途。<br>採訪：戴彩煥　攝影：陳俊強</p></body></html>