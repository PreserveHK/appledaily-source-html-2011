<html><header><meta charset="utf-8"><title>自行追查　逼政府做嘢師奶放蛇揪出炒場黨</title></header><body><h1>自行追查　逼政府做嘢<br>師奶放蛇揪出炒場黨</h1><p>【本報訊】「炒場黨搞到人人訂唔到場，我谷鬼氣咪去唔同體育館調查，拆穿呢班人點樣搶場，逼政府做嘢！」一名熱愛打網球的師奶，多年來被炒場黨搶去打波的心水場地，決定化身偵探，連日追查，揭發康文署更荒謬的嚴重漏洞：有成年人成功以學生價租場，再假裝缺席將場地丟空，然後即場免費「執自己死雞」，呃一半場租。她又跟蹤排隊搶場的外傭黨，目擊外傭與炒場黨交收的過程。　記者：李凱琳</p><p>育有一子的張女士說：「3月25日晏晝2點，我到維園簽場打網球時見到有個阿婆，一人簽晒10個場，霸晒2點至4點兩個時段，佢已經犯晒規啦。嗰10個場打波嘅人互不相識，擺明賣場啦！」<br>張女士熱愛打網球，十多年前開始租用康文署的場地，與朋友運動消閒，但很多繁忙時段已遭團體優先訂去，加上炒場黨出現，她訂場難過登天，「可惜政府對炒場黨愛理不理，我咪自己去搵呢班人出嚟，等政府佢哋做嘢！」</p><p>康文署管理現漏洞</p><p>張女士首先由她常到的香港仔網球及壁球中心着手調查。她在用場前預早到達中心，並仔細觀察前往訂場的人。<br>不消兩星期已有斬獲，她發現中心經常出現手持大叠身分證，排隊使用「自助服務站」售票機租場的外傭，「最奇怪係佢哋用半價優惠租場，明明學生同傷殘人士先半價」。<br>個多星期後，她在中心見到其中一名用售票機租半價場的外傭正在簽場處簽場，她即尾隨查看，「我見住佢揸住半價飛，但簽場處個阿嬸乜都冇問，由得佢簽場」。<br>張女士與友人討論事件，友人不但表示曾目擊同樣事件，更向她爆料指，炒場黨利用售票機不辨別身份的漏洞，以半價租場，然後假裝缺席將場地丟空，再利用逾時10分鐘就可以讓其他人免費使用的規定，到場「執死雞」，「呢個就係大漏洞，炒場黨可以光明正大先用半價租場，再用正價幾倍嘅價錢賣畀人」。</p><p>有外傭受聘買場紙</p><p>為了進一步掌握炒場黨行蹤，張女士專程在周末深夜時分，到港島較旺場的灣仔港灣道體育館調查，竟撞見一班在門口排排坐的外傭。她認為事有蹊蹺，決定於翌晨7時體育館開館時再到現場，「成班外傭買咗一堆場紙就離開，我咪跟佢哋尾囉，最後見到佢哋同一個本地女人交收！佢哋秘撈，擺明違法啦」。<br>張女士表示，這些情況在幾年前已出現，而且越來越多人仿效。她曾向康文署及入境處投訴，惜仍未見兩部門有所行動，「佢哋話我只係目擊所得，唔夠證據，由得佢哋繼續霸晒啲場，對我哋班小市民好唔公平囉」。<br>康文署承認曾接獲數宗「租半價場，再免費執自己場」的投訴，而事後已要求場地職員加強留意和核實租用人士的資料，以防有人濫用設施。<br>入境處表示未有有關的投訴統計。外籍家庭傭工從事僱傭合約以外的工作，最高可判罰款5萬元和入獄兩年；而教唆或協助外傭從事相關工作的人士，亦會被檢控相關罪行。</p></body></html>