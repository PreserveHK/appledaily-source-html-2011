<html><header><meta charset="utf-8"><title>拉利單車$130,000　電子轉波一身輕</title></header><body><h1>拉利單車$130,000　電子轉波一身輕</h1><p>高級品味生活的世界，男士所好又豈止幾百萬車價的超跑，高品質單車已成為新目標。數萬元一部單車已是身份象徵？未算！Colnago跟Ferrari攜手打造的CFXX限量單車，售價高達12,500歐元，約13萬港元。CFXX雖無拉利的極速，但地位肯定就如拉利馬仔般一躍龍門。<br><br>記者：許維雅<br>攝影：陳陶鈞<br>Model：Betrys@GME</p><p>全球限量50台</p><p>13萬元呢個數目可能好多人都負擔得起，但要用來買一部單車，就未必人人捨得。車主係法拉利迷亦係單車迷，一見到法拉利官方網頁公佈推出全球限量50架FerrariCFXX單車，二話不說決定買來用作收藏，佢覺得呢個價錢一啲都唔貴，「平日買架單車返嚟左改右改都分分鐘過十萬蚊，以CFXX所跟嘅配備嚟計，的確抵玩！」咁又係，仲要有埋法拉利個馬仔嘜頭，感覺又抵啲，加埋全球限量50架的矜貴程度，感覺更加抵！</p><p>全碳纖打造7公斤車重</p><p>XX於法拉利車系中向來代表專為賽道而設計的最尖端技術，由Colnago跟Ferrari攜手打造的限量單車，名字亦加上XX，因3PRS車架線條設計及全碳纖物料打造的理念，亦借鑑了F1賽車的技術和精神。除車架，連頭叉及座椅等配件均以碳纖物料製造，配合Fulcrum刀軨，全車只重7公斤，唔只睇得，有碳纖、有刀軨、有電子轉波，一樣踩得，貫徹法拉利的速度精神。</p><p>用電轉波夠巴閉</p><p>呢部CFXX最巴閉地方，首推Dura-AceDi2電子變速器，靠電轉波，有別普通單車須靠威吔扯動轉波，輕輕一按便可轉波，容易輕鬆得多，反應亦更敏銳，連車主都話係最吸引的地方。</p><p>訂車提供體重及鞋尺碼</p><p>訂購CFXX時，廠方亦要求車主提供自己體重及鞋尺碼，為你度身訂做適合你的單車尺碼，細心尊貴服務所帶來的虛榮感，確實有時要用錢先可以買得到。</p><p>貴價配件越趨講究</p><p>以為單車玩意只有FerrariCFXX先貴得出奇，咁就錯喇！其實高品質單車甚至單車配件都越趨講究，質量及設計越趨完美，索價便越驚人。別以為呢啲貴價單車有價無市，追求高享受男士近年瘋狂急增，過萬元買一部單車，再花幾萬元改裝的大有人在。
</p><p>改裝配件</p><p>查詢：28870680（bike7）</p></body></html>