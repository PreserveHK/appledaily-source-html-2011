<html><header><meta charset="utf-8"><title>長短火晒冷　三星220g贏輕挑</title></header><body><h1>長短火晒冷　三星220g贏輕挑</h1><p>近排市面可換鏡細DC，真係出到成行成市，有得揀用家自然要求更高，三星想同幾大高手睇齊，一定要諗諗計出奇制勝。NX200除配備2,030萬像素感光元件，更大賣「輕挑」，機身僅重220g，加上一堆新鏡伴隨新機出籠，可謂近期換鏡DC仔黑馬之選。<br><br>記者：許福合<br>攝影：楊錦文<br>Model：Ceci@PureModels</p><p>三星新鏡登場<br>隨影靠餅鏡</p><p>鏡身細小，適合用作Snapshot，定焦16mm廣角，畫質有保證。</p><p>靜雞雞影微距</p><p>微距鏡頭，可提供到1:1放大率，加上使用超聲波摩打，用來影小昆蟲都唔怕嚇走佢。</p><p>大光圈影人最啱</p><p>擁有F1.4超大光圈，85mm定焦，特別適合用來拍攝淺景深人像沙龍。</p><p>長炮都可輕巧</p><p>遠攝變焦鏡兼具光學防震，18-200mm高倍數變焦，兼具廣角Range，難得鏡身仍輕巧，可一鏡走天涯。</p><p>送小閃燈</p><p>一向以來，較Pro的相機都愛以黑色為主色，這次NX200都唔例外，外形上專業味濃，拿上手發覺手感不俗，尤其係柄位唔滑手，當配上較大支的18-200mm長鏡頭，拿得更穩陣。手掌般大的機身，無內置閃燈唔意外，值得一讚係跟機會有埋小巧GN8閃燈，火力與一般內置式差不多，需要時才插上，更加具彈性。NX200採用2,030萬像素APS-CCMOS，在單鏡數碼相機中屬於頂級作。同上代比較，無論在反應及速度方面都有提升，而連拍亦有7FPS，比好多Pro級單反都仲要強！感光度由ISO100到12800，微粒較粗的毛病明顯有改善，如ISO800粗化程度仍可接受，影相時寬容度可提高不少。</p><p>好玩濾鏡</p><p>扭鏡換設定勁方便</p><p>外出影相，最怕係相機屏幕睇唔清楚，NX200就完全無這個問題。使用一個色彩鮮艷的3吋AMOLED，陽光下都睇得清楚，拍攝取景又或重播相片都很好用。在操作上，有玩過NX100應該都唔會對i-Function陌生，新機進化成2.0版，特別之處係不用進入Menu，扭一扭鏡頭對焦環，就可更改常用設定，如光圈、快門、曝光、白平衡等，而最正係屏幕會跟隨顯示調整後的效果，更容易掌握拍攝。另一個必玩係濾鏡，內置有13種款式，包括最多玩家喜歡嘅魚眼、黑角及柔焦等，亦有MagicFrame相框，而最近好興嘅3D全景亦兼顧埋，不過照舊要駁上電視才睇到3D效果。</p><p>Profile</p><p>感光元件：2,030萬像素APS-CCMOS<br>鏡頭系統：SamsungNX<br>屏幕：3吋AMOLED<br>感光度：ISO100-12800<br>查詢：Samsung（36984698）</p></body></html>