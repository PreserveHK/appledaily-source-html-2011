<html><header><meta charset="utf-8"><title>重口味紅皮椅　火辣埋身</title></header><body><h1>重口味紅皮椅　火辣埋身</h1><p>無論是邊類型男人，體內總潛藏貪新鮮愛刺激的DNA，一行差踏錯，隨時惹上孽緣；如果將呢類DNA投放在「二奶」身上，唔止自己開心，屋企人一樣享受得到。呢個「二奶」當然唔係女人，而係男人部愛驅。呢部重口味火辣版Mazda5，身處其中，完全感受到火辣味撲住埋身。<br><br>記者：趙慧敏<br>攝影：蔡家輝<br>Model：Betrys@GME</p><p>皮料舒適可襯色</p><p>七人車永遠被定性為保守，不過時代話畀你知，住家男人偶然都想試吓不羈，即使車款唔轉，一樣可以玩出火辣味！最近Mazda為旗下七人車Mazda5改變形象，推出RedPassion版，車櫳座椅全換上充滿歐陸古典味的真皮格仔圖案及紅撞黑TwoTone色調，效果貴氣搶眼。雖然工序全部是MadeinHK，不過皮料摸上手柔軟舒適，座椅縫製手工亦不俗，坐上去，承托舒適自然，最緊要是皮料不會變形起皺褶，絕對唔係山寨貨。不過代理都考慮到唔係個個廿四孝爸爸都適合呢啲重口味，如果嫌鮮紅太過刺激，黑底紅線或灰底紅線，甚至全黑全灰一樣任你襯，要乜獨特口味都滿足到你。</p><p>同級最大電趟門</p><p>車櫳既然夠搶眼，都要滿足一家大細要求，擁有同級最寬686mm開啟寬度最大的電趟門，加上防夾功能，屋企人上落車就更加輕鬆自在，仲有齊6.5吋輕觸式屏幕音響系統及後泊車鏡頭顯示屏，加上中排頂置8吋LED顯示屏連DVD，塞車都唔怕悶親屋企人。<br>屋企人要享受，司機一樣可以享受，配置2公升引擎，最高輸出144匹馬力，老實講，車廂坐足七人無疑係「插翼難飛」，如果載客少咗，再用上5前速+/-Activematic半自動波，唔單止發現佢豪邁的一面，且轉檔反應乾淨利落，駕駛樂趣都不錯呢！</p><p>Mazda5RedPassion</p><p>引擎：1,999cc<br>馬力：144ps/6,500rpm<br>扭力：18.4kg-m/4,500rpm<br>傳動：5前速+/-自動波<br>售價：$225,300（限量發售）<br>查詢：28931112（萬事得汽車）</p></body></html>