<html><header><meta charset="utf-8"><title>津貼工藝品 - 左丁山</title></header><body><h1>津貼工藝品 - 左丁山</h1><p>拜完四面佛就過馬路到「洲際酒店」隔鄰之泰國國營工藝品公司NaraiPhand，此店面積甚廣，內裏只有店員，人客只有我地六個，我地行咗一輪，只係買鱷魚皮帶，四五個店員招呼，禮貌周到，我地啲港燦在港旅遊區購物係二等人，店員睬晒啲上流顧客內地同胞，但係來到曼谷，就有資格享受吓店員嘅一級招呼！NaraiPhand好彩係國營，賺蝕冇計，如係私人企業，老早執咗笠。學生H問點解，左丁山話：「此乃納稅人津貼，用以扶持泰國傳統手工藝技術嘅，如果冇咗NaraiPhand，恐怕不少手工藝會失傳咯！」<br>來此並非旨在購物，帶學生嚟睇吓，算係少少文化旅遊；唔好淨係在Emporium、SiamParagon、MBK等大商場睇到香港有、新加坡有、吉隆坡有，個個大城市都有嘅現代產品、時裝及快餐連鎖店。<br>走出NaraiPhand，已近中午，於是上的士去湄南河畔之香格里拉酒店，內有著名中菜廳「香宮」（ShangPalace），係曼谷有錢人家喜歡之粵菜名店，來此吃幾件點心，食隻乳鴿（勝過甚麼沙田乳鴿多多聲），甜品就叫貨真價實嘅椰皇燕窩（唔通在香港食咩！），沙田陳太見到，嘩一聲：「乜咁多燕窩㗎！」最緊要吃得開心，貴賓房內，一個泰國人家庭十幾人吃到杯盤狼藉，都唔知幾高興，隔籬枱就有一對日本男女默默無言咁享受脆皮鴨，點解日本人可以食幾個字都唔出一句聲嘅呢？我地廣東人真係難以明白。（回港後在舊中國銀行大廈十二樓之Cipriani吃晚餐，呢度嘅羊架與Zanotti相差甚遠，最弊隔籬枱之六位八十後，四男二女，大聲講，大聲笑，嘈到三個墟咁，侍應不敢勸止，令人頭痛，一啲香港人就係嘈到不能自制嘅！）</p><p>香格里拉酒店在河邊，碼頭之外有一大群鮎魚，體積龐大，平時潛游於混濁黃泥色河水下，岸上人睇唔見，一位侍應在河邊咖啡室執枱，順手將一小塊麪包拋落河，幾十條大鮎魚即時現身爭吃麪包，後來侍應俾咗一盤廚餘麪包我地，用來餵魚，大群鮎魚爭吃，捲起小型「河水浪」，遊客爭住影相，左丁山掛住睇，將NaraiPhand之紙袋（內載鱷魚皮帶）放在椅上，咁就忘記了……</p></body></html>