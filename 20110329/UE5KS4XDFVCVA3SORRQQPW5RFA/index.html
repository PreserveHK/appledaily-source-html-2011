<html><header><meta charset="utf-8"><title>臨時買票要正價 - 左丁山</title></header><body><h1>臨時買票要正價 - 左丁山</h1><p>退休老總S靜極思動，不再隱居於西雅圖，去年回港一行之後，決定復出，在上環開咗一間小公司做顧問，正是老驥伏櫪，志在千里，以佢傳媒經驗之豐富，閱歷之多，何愁無知音客上門。姜子牙垂釣之初，點會想到釣到的不是大魚一條，而是後來成為一位可以講一句：「天下之大，莫非皇土」嘅明君呀！<br>老總S在上環行街，竟然碰到一位又係大隱隱於市嘅退休大編輯L，二人相約到陸羽飲茶，預埋左丁山一份，左丁山立即欣然赴約。講起近日局勢，由派錢講到北非講到日本核危機，大家一同感嘆天下局勢混亂，我地做事不可過份進取，忽略咗黑天鵝就在身邊。老總S大概離開幾年後，對香港之投訴風氣及係唔係都鬧咗先、自己啱、對方（大機構、政府、銀行諸如此類）實錯嘅風氣，有啲唔慣。叫佢舉個例子，佢話去年聖誕前倫敦機場因雪災停飛，但自己在美國加拿大就遇上不止一次，根本無可奈何，從未想到會有人提到要用包機去接人。某年佢在溫哥華，因臨時有急事趕去多倫多，但自己張特價機票（三百幾美元）係遲兩日嘅，唔可以臨時改變，唯有在機場行到航空公司碌卡買張即買即飛機票，哎吔，要三千美元，肉都赤晒，向航空公司問個究竟，點解貴咁多，航空公司話「walk-inrate素來如此，一向收正價冇折扣，間間公司都一樣，你不如遲兩日先至去多倫多！」<br>咦，最近有港人投訴在東京機場臨時買即日航機機票回港，單程一萬五千元，港客大罵「趁火打劫」，情況咪與老總S嘅經驗一樣？不過老總S明白事理，知道呢啲並非臨時海鮮價，一向如此，全世界都一樣嘅嘞。譬如在曼谷走入香格里拉酒店要房，唔通香格里拉會俾你特惠價，與俾康泰旅行社嘅價錢一樣咩。<br>呢輪臨時試吓走入香港任何一間酒店，一定冇房，如有，房租會嚇親你，除咗七人欖球賽帶來大量遊客之外，日本輻射嚇走咗好多東京外資銀行嘅僱員，有一兩間外資行分別各自抽調百幾人嚟香港，令到交易室（盤房）擠逼異常，呢班人全部住在四五星酒店，一個月後都唔走嘅話，有好大機會以後長駐香港，行將有利啲豪宅半豪宅租盤！</p></body></html>