<html><header><meta charset="utf-8"><title>中環在線：儍大姐一見報　巴郡即炒上 - 李華華</title></header><body><h1>中環在線：儍大姐一見報　巴郡即炒上 - 李華華</h1><p>擅演荷李活愛情喜劇嘅女星「儍大姐」安妮夏菲維（AnneHathaway）同股神畢菲特有關係？﹗華華見到時，睇到眼都凸埋。且慢，此關係不同彼關係，原來係每次安妮個名喺媒體上出現，股神隻投資旗艦巴郡嘅股價都會上升。</p><p>見Hathaway就買　馮京作馬涼</p><p>華華可以舉幾個例子，例如安妮當女主角嘅《愛麗斯夢遊仙境》上畫當日，巴郡股價就升咗0.74%；舊年尾喺美國上映嘅《愛情戀上癮》，巴郡就喺開畫當日升1.62%。上個月電影界盛事奧斯卡頒獎典禮舉行後嘅星期一，媒體品評安妮作為典禮司儀嘅表現時，巴郡A股更加升咗2.94%，認真勁！<br>點解會咁？可能因為安妮個姓Hathaway同巴郡個名BerkshireHathaway，同姓三分親，啲投資者誤將馮京作馬涼啦。<br>咪以為華華係山草藥，喺家呢個高頻交易主導嘅年代，乜嘢都要快，所以通訊社就發展出一項服務，根據訂戶嘅喜好同優先次序，幫訂戶對多如牛毛嘅新聞進行篩選，有啲交易員係用電腦程式決定交易，見到安妮嘅新聞就當係巴郡動向，令到出現咗安妮一見報，巴郡就當炒呢個古怪現象喇。</p><p>《愛與痛的嫁期》開畫　巴郡股價表現：+0.44%<br>《新娘愛鬥大》開畫　巴郡股價表現：+2.61%<br>《緣滿情人節》開畫　巴郡股價表現：+1.01%<br>《愛麗絲夢遊仙境》開畫　巴郡股價表現：+0.74%<br>《愛情戀上癮》開畫（左圖）　巴郡股價表現：+0.62%<br>宣佈擔任第83屆奧斯卡頒獎禮主持　巴郡股價表現：+0.25%<br><br>李華華<br>mailto:LiWaWa@AppleDaily.com</p></body></html>