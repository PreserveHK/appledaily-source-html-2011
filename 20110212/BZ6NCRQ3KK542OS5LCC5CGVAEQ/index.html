<html><header><meta charset="utf-8"><title>隔牆有耳：中聯辦指導自由黨 - 李八方</title></header><body><h1>隔牆有耳：中聯辦指導自由黨 - 李八方</h1><p>延安精神傳千秋，毛主席嘅說話，中共黨員時刻銘記於心，南來幹部堅守一國兩制之餘，亦抓緊機會將指導思想發揚光大。自由黨噚日由榮譽主席田少、主席劉健儀等人帶隊，共60幾人浩浩蕩蕩到西環中聯辦拜年。富貴黨高層盡出，中聯辦亦禮尚往來，主任彭清華與三個副主任、秘書長及多個部長同時現身，以最高規格接見。</p><p>堅定立場遲早壯大</p><p>自由黨係首個到西環拜年本地政黨，可見受重視程度，八方向與會者收風，知道彭主任最少作出兩點重要指示，第一點係關於組織建設；據講彭清華談及自由黨過去幾年經歷選舉失利、退黨風波，現時應該重整旗鼓，更指中共當年二萬五千里長征，抵達延安後僅餘幾萬人，後來大翻身終於取得政權，家陣黨員超過7千萬人，因此自由黨唔好因為一時挫折而氣餒，只要堅定立場，遲早會壯大起來。<br>自由黨由資本家、小資產階級組成，八方相信佢哋未必認識甚麼是延安精神，因此斗膽為彭主任作個補充，所謂延安精神即係要自力更生、艱苦奮鬥，全心全意為人民服務，至於彭主任指示，是否要求自由黨同時學習延安整風運動，尚要參詳。</p><p>要集中火力贏大仗</p><p>中聯辦幹部第二點重要指示，涉及策略問題，在場人士透露，西環高幹指香港其他政黨「只討好某一方面」，自由黨兼顧各階層利益，反而處於有利位置，又話政黨做事貴精不貴多，如果打十場仗只贏一仗，只會打擊士氣，因此應該集中火力，積小仗，贏大仗。有自由黨中人如此理解弦外之音，認為中聯辦係叫自由黨在這兩年選舉中，不要盲目派人出選，有勝算的位置才去馬，否則擾亂協調大局，徒然添煩添亂。<br>另一喺西環返嚟嘅人就同八方講，中聯辦高官向自由黨承諾，「無論發生甚麼困難，我們都是一個堅實的支持」，似在暗示23條倒戈事件已經一筆勾銷，日後一定會好「睇」自由黨。若然真係咁，八方真係要祝自由黨兔年有運行嘞。<br><br>mailto:pf_lee@appledaily.com</p></body></html>