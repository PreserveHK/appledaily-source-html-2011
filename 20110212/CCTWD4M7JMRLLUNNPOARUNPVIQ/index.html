<html><header><meta charset="utf-8"><title>小小超炮製遊戲節目掀尋金熱《撳錢》觀眾搵答案谷爆網</title></header><body><h1>小小超炮製遊戲節目掀尋金熱<br>《撳錢》觀眾搵答案谷爆網</h1><p>被小小超李澤楷視為旗下now寬頻電視秘密武器遊戲節目《撳錢》，預計大灑過億作獎金，前晚節目由一名幸運兒獨得十萬獎金，參加遊戲的人數較首播日急增近9,000人，節目播映時有不少觀眾上網搜尋資料作答，因而造成網絡大塞車。</p><p>李澤楷一向視now台的直播遊戲節目《撳錢》為2011年重頭武器，其玩法等同互動式的《百萬富翁》遊戲。節目已於大前日播出首集，之後由星期二至日每晚10時35分開始，至本月20日now用戶都可以免費試玩。透過電視台自行開發的ipman系統，觀眾安坐家中就能參與比賽，只要答中每晚由15人智囊團開出的8條問題，就能贏得10萬獎金。<br>由於問題內容不乏一些冷知識及時事常識，就如首集當中兩條問題分別問到「香港銀行公會最新統計，以下哪區的自動櫃員機最多？」及「101號巴士線，由觀塘裕民坊開出後的第6個站是哪一個？」網民為求在45秒內從九巴及銀行工會網站上找答案，令網絡瞬間出現大塞車。</p><p>馬啟仁心急送十萬</p><p>該節目的參與人數亦由首日17,000多人，激增至前日第2日播出的26,000多人，而前晚節目的十萬元獎金，已由節目主持之一馬啟仁（Keyman）昨日親身送到鰂魚涌給得獎者。由於玩法簡易收錢快，相信會掀起一股像當年由《百萬富翁》開創的尋金熱潮。<br>Keyman昨日送完十萬獎金心情興奮，他說：「因為最初試機都係幾千人，唔知過萬人嘅時候會點，而主持每晚都係冇稿，好講求大家之間嘅默契，同埋每晚都好想送錢出去，有個完美嘅結局。」Keyman又指主持《撳錢》後，令他覺得學海無涯：「我家覺得自己好無知同好多嘢都唔識，諗起學海無涯呢幾個字，我諗諗吓都應該去進修一吓。」<br>曾任足球評述員的Keyman表示主持《撳錢》與講波感覺截然不同，他說：「以前就要分析出場陣容同場比賽，要專業一啲，家就可以剔除咗呢個框框。」問到Keyman身邊的朋友會否經常問他取貼士？他表示：「初時都有o架，我哋四個主持人每人只會知道兩條題目同答案，之後就唔可以同其他三個人討論，加上一入廠就要交出電話，唔可以上網同打電話。同埋我講題目時唔可以輕率咁表達一啲意見，驚會畀錯貼士觀眾。」Keyman指自己都想於放假時參與遊戲，他打算到朋友家中一齊玩，他說：「我自己同家屬係唔可以玩，但又好想玩，我覺得呢個節目嘅其中一個好處，就係令一班人一齊去做一件事。」</p><p>C君接收題目斷六親</p><p>節目每晚有四位主持，每位主持獲分配兩條問題及答案，其中一位主持人C君就揚言保密程度猶如警察辦大案一樣，他說：「當獨立收到兩個問題同答案之後，就會同幾位負責對稿嘅同事困喺一間房度，之後所有短訊、MSN、上微博同講電話，都會有人係身邊聽住睇住你。」<br>C君笑言自下午5點打後收到題目到晚上11時多節目結束這段時間，可以用斷六親來形容。對於前日播出的第二集C君加入不少高登網站文化，例如大叫人做「巴打」，令網友歸屬感大增。C君表示不擔心會有其他收費電視台有樣學樣，製作同類形節目對打，他說：「我哋構思到發展呢個咁勁嘅ipman系統製作經年啦，人哋要追都係幾年後嘅事。」</p><p>now台歡迎敵台對撼</p><p>對於觀眾搜尋答案引致網站大塞車，now香港頻道副總裁杜之克昨接受電話訪問時說：「好多人會用網絡嘅搜尋方法，但我哋冇特登令人哋嘅網站登入唔到，好多香港網絡嘅設計係唔預太多人喺同一時間登入，我哋又冇理由遷就，出問題就惟有唔太頻密地指向某機構。」至於獎金會否再加碼？杜之克說：「如果參與人數再激增，我哋係會討論嘅。」會否擔心其他收費電視出招對撼？他笑說：「真係嘅話係好事。」<br>採訪：何永寧<br>攝影：陳慧安</p><p>過8關搶10萬</p><p>now101台遊戲節目《撳錢》掀起一片觀眾搶答熱，其實8條問題包羅萬有，要連過8關也不容易，前晚（2月10日）第二集的題目如下，讀者不妨試玩作熱身。<br><br>Q1　如果今集沒有人成功撳錢，獎金將會如何處理？<br>A：做員工花紅<br>B：加落下一集<br>C：捐去公益金<br>D：揼落鹹水海<br><br>Q2　香港身份證上，出生日期下有「W」，代表持證人？<br>A：擁有香港入境權<br>B：擁有香港居留權<br>C：報稱在澳門出生<br>D：報稱是香港孤兒<br><br>Q3　根據土地註冊處紀錄，下列哪個屋苑，今年最高成交呎價並未超越25,000元？<br>A：天璽<br>B：擎天半島<br>C：凱旋門<br>D：君臨天下<br><br>Q4　「香港郵政」會拒絕接受哪種郵件？<br>A：附有鈔票<br>B：算命廣告<br>C：載有水蛭<br>D：附有鑽石<br><br>Q5　網民稱哪位古人為Johnny？<br>A：蘇軾<br>B：唐太宗<br>C：杜甫<br>D：孔子<br><br>Q6　以下哪一樣有鷓鴣成份？<br>A：鷓鴣酒<br>B：鷓鴣菜<br>C：鷓鴣斑<br>D：鷓鴣麻<br><br>Q7　非法營辦醫院首次定罪的量刑為<br>A：罰款一千元<br>B：罰款一萬元及監禁六個月<br>C：罰款十萬元及監禁兩個月<br>D：罰款一百萬元<br><br>Q8　一個正常成年人，肺氣泡的表面面積，大約相等於<br>A：北京天安門廣場<br>B：跑馬地馬場<br>C：標準雙人網球場<br>D：麻雀檯檯面</p><p>答案</p><p>Q1：B<br>Q2：C<br>Q3：B<br>Q4：B<br>Q5：D<br>Q6：A<br>Q7：A<br>Q8：C</p></body></html>