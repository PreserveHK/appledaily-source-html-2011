<html><header><meta charset="utf-8"><title>馮仁昭四圍超：陳德容拖男友煙韌揀婚紗 - 馮仁昭</title></header><body><h1>馮仁昭四圍超：陳德容拖男友煙韌揀婚紗 - 馮仁昭</h1><p>已經36歲嘅台灣女星陳德容，早年拍過唔少瓊瑤小說改編嘅電視劇，近年就主力留喺內地發展。陳德容日前接受訪問先話考慮結婚生仔，話口未完，佢噚日就被發現同男友恩愛拖手，喺台北睇婚紗禮服，睇嚟應該好事近。<br>剪咗一頭短髮嘅陳德容，噚日下晝同地產商男友Kevin，喺台北中山北路嘅婚紗店睇婚紗，兩個人睇完婚紗又睇配飾，之後就拍拖去睇新郎穿嘅禮服。陳德容同男友全程十指緊扣，鬼咁甜蜜，完全唔理旁人眼光，只陶醉兩個人嘅世界入面，連過馬路等紅綠燈時，都緊緊咁依偎，非常煙韌。</p><p>否認未婚懷孕</p><p>陳德容同男友籌辦婚事，俾傳媒發現後非常驚訝，問佢哋係結婚定係先訂婚，陳德容就開始面黑黑，由友人阻擋鏡頭，佢就馬上走人，似乎不想未婚夫喺鏡頭前曝光。據知，Kevin家庭背景不錯，早年發迹後移居美國，現時喺美國、上海都有房產事業經營，陳德容同Kevin就喺幾年前認識，兩年前喺上海嘅教友聚會重逢發展感情，原來佢哋都係屬虎，如果結婚肯定虎虎生威啦。不過，陳德容家姐兼經理人陳雅容就唔願多講妹妹嘅婚事，只係話：「只是規劃而已，先看禮服。」又否認陳德容未婚懷孕。</p></body></html>