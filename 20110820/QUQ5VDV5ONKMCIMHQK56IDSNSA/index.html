<html><header><meta charset="utf-8"><title>黃金視窗：蠟青Laughing霉兄難弟起錨</title></header><body><h1>黃金視窗：蠟青Laughing霉兄難弟起錨</h1><p>Laughing×蠟青=《潛行狙擊》二五兄弟幫。<br>謝天華次次扮Laughing都chok神上身，偏偏100%match，寸寸貢chok得起，否則梁笑棠不會梅開四度。你可以說他有料到，也可以說他食老本，天華就講到明Laughing咪變黃飛鴻或者包青天，見好收好過做爛茶渣，咁就謝天謝地謝天華。<br>戲裏戲外都要向Laughing嗌聲大佬的蠟青MCJin，由當年全球華裔最強rapper降級電視劇配角，Jin沒所謂，反正大佬華都講過N年前試過窮剩5蚊身家。時勢造英雄，今期二五潛行，200萬人爭睇，狙擊成功！<br>撰文：朱倬誼、何慧斯</p><p>謝天華5蚊潦倒日</p><p>人有三衰六旺，謝天華在風火海時期曾經霉到得5蚊身家，接《古惑仔》電影系列扮大天二令他絕地翻身，衰衰格格、亦正亦邪的角色是他撚手作。到前年於《學警狙擊》演卧底探員Laughing，天華終於坐正一線，角色梅開四度，《學警》後即開電影《LaughingGor之變節》，到今期劇集《潛行狙擊》，下月又開電影，44歲的謝天華和Laughing早已連體，角色更成為天華代表作。</p><p>「希望見好就收」</p><p>Laughing最興側頭45度角配單手插袋，一開口寸過碼頭咕喱；鏡頭後天華chok神附體，謝天華變了謝囂華。對於被指人紅變囂，天華就說：「我有試過飄飄然，不過呢個階段已經過咗，家係享受成果嘅時候。你之前播嘅種子，開花結果得好靚，你梗係好開心，唔通黑口黑面對住人咩？我唔知道啲人點解會咁諗，我相信佢哋諗多咗。」<br>天華續說：「家做人同做戲成熟咗，自從Laughing爆咗出嚟之後，有好多人會留意好細微嘅嘢，一發現就覺得好大件事，好似答問題答遲咗少少，啲人即刻覺得你好寸、好扮嘢。我成日提醒自己，呢個moment對人要謙虛啲，唔好太過自我膨脹，唔好畀人好囂嘅感覺，因為一個角色嘅成功，唔係靠自己嘅力量，背後仲有好多人出力，唔可以將功勞攬晒上身。如果硬係要話我好寸好囂，硬係都加諸我身上，我冇辦法。」<br>一個Laughing玩足兩年，天華也覺得這個角色有極大發展潛力，問他是否想長拍長有，他卻耍手擰頭說：「我梗係希望角色受歡迎，但某程度上都希望有啲嘢見好就收，我唔希望自己一手一腳建立嘅角色，有日會拍到殘、拍到爛晒而冇觀眾睇，我唔想去到呢個地步，所以有陣時都睇吓邊個時間係呢個角色，唔好話終結，係幾時可以留一個最燦爛、光輝嘅時刻畀觀眾。」天華心目中有否訂下時間表？他笑說：「冇，但係我相信唔會好似黃飛鴻或者包青天系列。」</p><p>Laughing形象深入民心，抽身洗底甚艱難，天華卻自信地說：「咁我又唔擔心，好似今年播嘅《魚躍在花見》嘅魚至囂，我盡量令觀眾睇嗰陣唔好有Laughing嘅味道，如果觀眾睇到有Laughing嘅味道，係我嘅失敗，但係佢哋覺得全新角色，就係我嘅成功。」提到12月台慶頒獎禮，天華說：「我梗係希望《潛行》有咁嘅實力去競逐獎項，但真係要靠觀眾支持，越多觀眾支持，我咪越大信心。」</p><p>被法拉揼到痛</p><p>在《潛行》中，天華與陳法拉延續電影未了緣，他笑說：「由開播以來都會睇到啲LaughingSir同MadamJo（陳法拉）一啲好得意嘅關係位，今次同電影版嘅感情唔同，結局係點留番畀大家睇。」事實上Laughing和MadamJo的對手戲幾好笑，Laughing拉小提琴奏《小明上廣州》、借甲蟲「囂士」玩法拉等，都能博君一粲，難怪天華推介的《潛行》場口，都與Madam有關，「有場戲話法拉跳落海救我，佢真係好大力，喺個海度拖我上沙灘，跟住同我做急救，做心肺復蘇又好投入咁㩒落去，有幾下直頭聽到肋骨啲嘞嘞聲，之後佢見我唔醒，又一槌一槌打落我心口，雖然拍前有晒默契，叫佢放盡做，不過拍完之後真係好痛。」有高登女神錫錫，Laughing不知恨死幾多網民呀。</p><p>MCJin：喺美國dupdup哋</p><p>正如謝天華所講，霉到爛都試過，相比下29歲的MCJin（歐陽靖），所謂的霉是小巫見大巫，最少他最潦倒時，都未至窮到冇飯開。Jin在港發展3年，在處男電視劇《潛行狙擊》中扮卧底探員蠟青，首次拍劇的他表現有點生硬，好彩具小聰明又有情義的蠟青角色夠可愛，加上有Laughing帶住，總括都算討好。</p><p>自爆仰慕天華</p><p>有一幕蠟青意圖嗒妓女，到便利店買避孕袋卻撞正Laughing，被他「的」上天台兜巴星，效果好盞，Jin憶起這幕也笑說：「嗰日係我第一日拍戲，我覺得每日拍戲都係上堂學嘢。其實套劇嘅故事同現實生活好相似，蠟青同Laughing本來三唔識七，Laughing覺得蠟青呢條友仔寸寸貢，又適合做卧底，但蠟青唔buy佢想揼佢，每一次報仇都唔成功都俾佢打，後來蠟青留意當冇人buy佢嘅時候，唯一撐佢就係Laughing，所以佢好撐Laughing。現實生活相似嘅係，我同天華未合作前未係熟識，接觸佢時有個佢係上司我係下屬、一個大佬哥哥嘅感覺，我會睇大佬頭，大佬講gag我咪講gag，大佬好嚴肅拍緊嘢，我就唔好開口啦。」<br>不過天華和Laughing都chok，Jin笑說：「呢套劇深入民心，個個都嗌天華做Laughing，忘記咗佢係謝天華，但我覺得有分別，我會睇到天華嘅一面，有gag、有溫柔、有風度，當然Laughing哥上身時無可否認係chok嘅。」兩人拍對手戲時，Jin會否爆笑？「點會？唔知幾崇拜佢，幾仰慕佢，天華chok得嚟係型。」<br>倒帶，2001年Jin是全美華裔最強rapper，如今做電視劇配角，他不只沒hardfeeling，反而enjoy，Jin豁然開朗事出有因。<br>Jin憶述說：「我08年嚟香港時，因為之前我喺美國嘅黑人圈子鬥rap贏咗，啲人誤會我喺美國風生水起，事實上08年我喺美國dupdup哋，我最fit係01到05年，一出道啲媒體就話全球第一個華人rap嘅，實會超勁，講到我飛晒天。佢哋抬我越高，06年我跌落嚟真係應。」</p><p>太太陪過低潮</p><p>Jin續說：「之後嗰兩年最低潮，匿喺屋企唔想見人，同公司完咗合作，我由20個job變兩個job，有啲旁觀者咪話呢條友原來冇料到，我當正係真。家睇番我有個體驗，呢個世界有幾現實，嗰一刻邊個喺旁邊鼓勵我？爸爸媽媽，仲有Carol（太太），佢唔單止冇閃，反而會『你起身啦，醒啦！』用唔同方法鬧我、激我。呢個女仔陪我一齊經歷喜事、最低潮、最灰都有，係佢啦，所以我要儲錢買戒指。」<br>提到價值觀轉變，Jin說：「呢3年無論工作同私人上，都feel到向好方面改進。有人覺得我冇咗以前嘅控訴，冇咗團火，但我覺得我團火從未試過咁勁，只不過去咗第二個方向，我家追求唔係用rapbattle晒全宇宙嘅人，而係照顧屋企人。」</p></body></html>