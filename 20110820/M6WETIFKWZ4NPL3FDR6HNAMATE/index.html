<html><header><meta charset="utf-8"><title>慳電方法 - 左丁山</title></header><body><h1>慳電方法 - 左丁山</h1><p>家裏客廳吊燈嘅燈泡壞咗三個，門口照明吊燈燈泡亦壞咗三個，因為種種事情，拖咗成個月都未換燈泡。呢日報紙新聞報導，特區政府機電工程署和環境局發表諮詢文件，就限制銷售鎢絲燈泡諮詢公眾三個月，建議分階段限售鎢絲燈泡，首階段集中於所有廿五瓦以上。<br>屋企燈泡係慳電膽吖還是鎢絲呢？左丁山矇查查，搞唔清楚，睇怕為長遠計，都費事換燈泡咯，不如一次過大改造，用晒LED慳電膽好過，但聽講要一筆錢喎，抵唔抵呢？換唔換得過呢？價錢未知之前，唔識計數，報紙話一啲零售商講，現時市場賣貨，鎢絲燈膽與慳電膽各佔一半，LED價錢高，客源甚少。<br>投資LED電燈，回報並不難計，如果可以兩三年回本（即以節省到嘅電費除以LED燈膽安裝費），應該好多人願意，唔駛講甚麼環保社會責任，總之條數計得掂，大家就好快盡責任，條數計唔掂，任你講乜道德，都難以推動，人性就是如此，唔好唱甚麼高調。<br>呢日與一位有關人士講及持續發展委員會發表諮詢文件，提出採用不同節省用電方案，徵求市民意見，佢問左丁山有何意見？左丁山笑曰：「駛乜講咁多，電燈公司加電費，就一定盡方法慳電，譬如可唔可以咁，從數據搵出港九家庭用電平均度數、中位數，凡用電在中位數以下者，以現行電費徵收，即係唔加電費，在中位數以上者，每超過中位用電量10%，電費就加5%，超越100%者，電費加50%，如此一來，全港必定人人慳電。」<br>有關人士立即鬧左丁山不懂政治現實，（一）咁嘅方法會俾人鬧明益電燈公司，搞官商勾結；（二）大用戶如港鐵、機場、酒店或酒樓一定嘈到坼天。左丁山呢個方法只係粗略建議啫，大用戶可以商量，俾番volumediscount嘅啫，就因為電費貴，先至會逼到佢地加速轉型改用太陽能與節省能源方法！係唔係明益電燈公司呢？未必噃，當貴電費逼降用電量，電燈公司嘅總收益唔一定大增嘅，總之大家理性討論研究，唔好亂吠一通先。</p></body></html>