<html><header><meta charset="utf-8"><title>拉大加兩座　混能迷七先鋒</title></header><body><h1>拉大加兩座　混能迷七先鋒</h1><p>近年一直穩佔日本本土銷量冠軍的ToyotaPrius，廣受香港車主歡迎。雖已貴為混能車一哥，但總不能故步自封，推出七人車版本PriusV試圖擴闊環保車勢力。其實香港代理皇冠早前已宣佈將於年底正式發售，不過對於特別鍾愛七人車的香港市場，水貨車行又怎會忍得住手唔入貨搶飲頭啖湯呢！<br><br>記者：許維雅<br>攝影：譚盈傑<br>Model：Crystal@GME</p><p>加大碼變迷七</p><p>於日本剛正式開售的豐田PriusV，又名Priusα，睇個名就知係由Prius衍生出來的全新型號。將根基良好而銷售又有一定保證的Prius加長拉大變七人車，可以話係豐田充滿信心的把戲。<br>PriusV長闊高達4,615×1,775×1,600毫米，比Wish大少少，尺碼上同屬迷你七人車一族，對於近年香港特別多小家庭鍾意呢類七人車，PriusV確實有一定叫座力。既然有搵錢空間，水貨車行當然把握機會快代理一步發售，金國汽車就搶先引入一部黑色豪華版畀記者試駕。<br>單睇外形，PriusV確實幾似食了大力菜後，谷大變成一部加大碼的Prius。比起Prius，車尾拉長了155毫米的車身，再加插多兩座位，2+3+2的座椅佈局同Wish相約。雖後座有點逼狹，但可隨意摺叠的中後排座椅，不但令儲物空間大增，更令車廂空間運用更靈活。加上Prius原先置於尾廂底部的鋰離子電池亦已移至前排座椅中間，令尾廂多了一個又長又深的儲物格，無論載人定載物，都大大增加了實用性。</p><p>高級內櫳唔會硬膠膠</p><p>雖然PriusV唔算係新玩意，但橋唔怕舊，最緊要大家受，更何況Hybrid七人車的市場潛力有待發揚光大，PriusV絕對有能力擔當新衝擊的角色。因PriusV所配置大家熟悉的Prius1.8公升連電動馬達系統，又靜又慳油，馬力總輸出達136匹，連同CVT無段變速波箱配合所帶來的舒適操控，早已得到不少車主歡心。內櫳方面，縮細了的藍色小波棍移了去中控台的右邊、EV/ECO/Power三種駕駛模式按鈕改置於兩座中間的手枕位，大部份設計都不難找到Prius影子。車廂及座椅雖只用絲絨布料，但手感質素頗佳。<br>最令人有新鮮感的可算是雙天窗設計的天幕頂，因為驟眼睇車頂有兩個天窗印，好似有兩個天窗咁，但其實只係壓上長方形印的一塊過車頂玻璃，天窗只可半開曬陽光。數到尾，PriusV於各方面的新設計都令人滿意，惟獨車價都幾嚇人，接近50萬元的車價，你又願唔願意投資落環保車身上？</p><p>ToyotaPriusV</p><p>引擎：1,798cc直四VVT-i配同步電動馬達<br>馬力：99PS/5,200rpm（油電混合動力總輸出136PS）<br>扭力：142Nm/4,000rpm<br>傳動：CVT無段變速　前驅<br>售價：$498,000<br>查詢：29222933（金國汽車）</p></body></html>