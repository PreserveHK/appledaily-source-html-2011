<html><header><meta charset="utf-8"><title>家宅男女：魚缸Fondue甜蜜蜜</title></header><body><h1>家宅男女：魚缸Fondue甜蜜蜜</h1><p>雪糕、乳酪、蛋糕，出街食唾手可得，但買部機返屋企DIY，製作過程十數分鐘，有得玩又有得食，whynot！<br><br>記者：朱崇德<br>攝影：黃子偉<br>Model：Suki@Zmodel.com</p><p>1.冰鎮ChocolateFondue</p><p>冬天食暖笠笠朱古力火鍋試得多，今夏竟有個凉透心版！冰鎮朱古力鍋外形十足魚缸仔，設計原理亦好簡單，先將朱古力用熱水坐溶倒入細玻璃兜，大玻璃兜放冰，再放細兜喺上面，即刻可以點生果食。你問點解佢係Top1？咪就係創意囉！冰鎮朱古力仍然可以維持液態，係因為冰塊嘅溫度只足夠將細兜周邊嘅朱古力結成薄薄一層硬塊，中心嘅仍然柔滑，入口絲絲清凉，比平時食開嘅暖版，點生果更易上漿。試用心得，可以喺朱古力加入牛奶，令口感更細滑。</p><p>2.攪30分鐘變雪糕</p><p>論甜品中王牌非雪糕莫屬！呢部donvierIceCreamMaker，製作材料簡單，忌廉、牛奶、砂糖加埋就係雪糕底，再加新鮮生果就可以整成心水口味。將所有材料用攪拌機打勻放入雪糕機，每10分鐘攪拌一次，30分鐘就成形。說明書教咗藍莓口味製法，不過試用時發現，最好先將果肉完全打爛，甚至隔一隔渣，雪糕會更幼滑。</p><p>3.微波爐45秒叮蛋糕</p><p>焗蛋糕唔用焗爐都得！幾年前十蚊店嘅「蝦毛Kitty」微波爐蛋糕你玩過未？不過份量一啖食晒，細路都唔夠喉。最近發現呢個放大版，大中細三個Size，最細嘅都有杯仔蛋糕咁大。用微波爐叮蛋糕勝在時間短，紙包蛋糕Size45秒有得食！跟說明書以班戟粉、蛋、牛奶、砂糖、牛油、沙拉油製作，口感較實，建議改用發粉就可有鬆軟口感。</p><p>4.隔水乳酪變芝士</p><p>美少女興食乳酪KeepFit，不過小記真係唔知乳酪可以變芝士！簡單理解，想像呢部YogurtCheeseMaker係個隔水器，倒入乳酪，放上2、3個鐘飛走水份即成芝士，可以用嚟代替CreamCheese、蛋黃醬，而且更低脂。好老實，去上海街買個煲湯魚袋都可能有類似效果，不過形狀一定無咁靚；另外建議買生果味乳酪製作，會更加好味。</p><p>5.熱水焗出新鮮乳酪</p><p>街買嘅乳酪一般較甜，唔多健康，自己整就可以控制用料。將無糖乳酪粉放入細膠杯，倒凍水半滿，似開奶一樣搖勻；再將水加滿，加蓋擰實；外膽加熱水，放回細膠杯，焗12個鐘就有新鮮乳酪食。據代理稱，普通乳酪活性乳酸菌每克只有100萬個，新鮮自製的可高達100億個，所以話好多嘢自己做，先可以食出真風味。</p><p>a.	Felissimo（25656565）<br>b.	ILoveKitchen（31224131）<br>c.	ILoveCake（26712644）<br>d.	SupremeProducts（28335850）</p></body></html>