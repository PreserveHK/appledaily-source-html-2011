<html><header><meta charset="utf-8"><title>馮仁昭四圍超：疑與羅仲謙自製緋聞傅穎死撐受情傷 - 馮仁昭</title></header><body><h1>馮仁昭四圍超：疑與羅仲謙自製緋聞<br>傅穎死撐受情傷 - 馮仁昭</h1><p>傅穎入行以嚟是非多多，最近佢又話同緋聞男友羅仲謙鬧不和，擺到明大家冇friend做，點知唔夠一個月又有新發展。其實呢單嘢十分可疑，由dayone佢兩個俾人影到約會，已經似係預早安排。</p><p>「不嬲都講真話」</p><p>咁啱傅穎出碟，謙仔有戲上，佢哋就忽然自爆關係決裂，到噚日兩位主角分別出嚟做訪問，又會忽然有周刊話佢哋假分手，仲話謙仔闖傅穎香閨，實在有自製新聞之嫌。<br>傅穎噚日同梁靖琪出席喺鑽石山舉行嘅新年活動，俾好多記者包圍追住問，傅穎話：「我都係今朝先睇到，我唔係因為報道去講，我係有講過佢冇句真，如果唔信我，可以問羅生，如果佢冇做過叫佢否認。」佢仲話：「我係有講過佢一腳踏兩船，一個女仔喺感情上受到傷害，仲要俾人話炒作新聞，你哋不如問番個男主角，我一個女仔行出嚟講，又話我屈羅仲謙谷新碟，我不嬲都係講真話。」跟住佢仲攞個電話出嚟，證明佢間屋真係俾人掟玻璃，又有差人上門查案。</p><p>又出動眼淚攻勢</p><p>其實最好笑係傅穎從來冇認過同羅仲謙拍拖，但就猛話人哋傷害佢。傅穎一聽到呢度就即刻眼紅紅，又話：「你哋都估到喇，不過已經係過咗去，我唔會再講。」男主角羅仲謙就喺電視城話：「我未睇過報道，我印象中好耐冇上過去。」之後問佢係咪假分手？謙仔話唔好講呢啲喎。</p></body></html>