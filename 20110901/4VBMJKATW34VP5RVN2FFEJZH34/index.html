<html><header><meta charset="utf-8"><title>誠明立之 - 左丁山</title></header><body><h1>誠明立之 - 左丁山</h1><p>八月二十二日晚上回到香港，磅吓體重，肥咗兩公斤，哎吔，有排先至減得番，想話成個星期節食，但由星期二至星期五，有五個午餐晚餐約會，走唔甩，只有在星期三中午自己吃碗魚蛋米，晚上又只吃一碗魚蛋米，吃完就在路上係咁行，行到件恤衫都濕埋，希望有助減肥。<br>香港發生之事情，大小都有，有時無厘頭咁會關左丁山事，其實左丁山對港大百年慶典風波，事發前後講都未講過一句，都俾人擺上台，簡直莫名其妙。李克強到港大，直情係送大禮，最具體嘅就係每年中央撥專款作港大一千名師生到內地作研究、交流、培訓之用，計番錢，等於幾多？至少值二三千萬元啩，一位曾在港大任教三十年，現已退休嘅講座教授同左丁山講：「計計埋埋，去到一億元都唔奇，每年搵一位富豪捐一億元，難到極！」<br>咁大禮，港大應該多謝啩，點知因為保安，封校園，禁錮學生事件，禍延言論自由，香港價值，鬧到港大一片風雨，校長徐立之成為代罪羔羊，慘成攻擊對象，尋且有人怪責中大「二奶仔」㖭，認真搞笑。他日中大倘若不幸發生同樣事件，中大人一定唔會因為校長沈祖堯係港大校友而扯埋港大落水。徐立之係中大新亞書院一九七二生物系畢業生，現任新亞書院院長信廣來教授係港大一九七五年數學系畢業生、史丹福哲學博士、孟子及儒學專家，佢肯在新亞校董三顧草廬之後出任新亞院長，新亞校友都唔知幾高興，深慶得人，一位哲學名家做新亞院長，十分適合，大家從無考慮過信教授是否港大人。<br>「明報」社論話徐校長有承擔，領導港大脫離險境，講得幾啱。徐立之熟讀新亞校歌：明白：「山巖巖，海深深，地博厚，天高明，人之尊，心之靈，廣大出胸襟，悠久見生成」之理。港大傲立一百年，經歷不少風雨，所謂「八一八」事件，在歷史長河中微不足道，徐校長本着新亞精神，「艱險我奮進，困乏我多情，千斤擔子兩肩挑，趁青春，結隊向前行」，在港大多做校長六年，可與全校師生結隊向前行，再登高峯。新亞校訓「誠明」，出自《中庸》：「誠則明矣，明則誠矣」。有誠明之心，方可明德格物，立足天地。</p></body></html>