<html><header><meta charset="utf-8"><title>型過棍波版　黑腳STI　爆飛300匹</title></header><body><h1>型過棍波版　黑腳STI　爆飛300匹</h1><p>Subaru呢輪狂谷WRXSTI，不停換裝上陣，彷彿不受地震無新車輸港影響。最新搞作係將A-Line自動波版Facelift埋，新款頭唇已夠懾人，更換上四條啞黑輪圈，加上300匹馬力，跑起上嚟比棍波版更具霸氣。<br><br>記者：徐影龍<br>攝影：梁細權<br>Model：Rika@GME</p><p>啞黑輪圈勁有氣勢</p><p>啱啱一年前，WRXSTI到港，仲係首配自動波嘅A-Line版，已經令更多人投入經典辣跑嘅懷抱；早排推出嘅手波版，更係Facelift版本，賣相更潮更型。估唔到A-Line都唔執輸，嗱嗱聲一併Facelift埋，換上2011新款頭唇，齋睇立體層次、線條有力嘅霧燈位置，已令新舊Fans有衝動換車，今勻A-Line更換上四條18"鋁合金軨，全啞黑上陣，襯喺純白車身上，的確比棍波版嘅銀色軨更添霸氣。四條黑軨在馬路上飛轉，就算未爆盡300匹驚人馬力，已足令一眾街飛企埋一邊，仲未計第一神器全時四驅系統，入彎咬地、起圍有力，配合2,800轉已到達最強扭力，就算揸自動波，一樣充滿昔日街霸風采。
</p><p>軚盤＋/－　一樣好爆</p><p>我都知棍波係男人嘅浪漫，好多忠心Fans仍擁護住棍波STI，不過到咗我呢類三十幾勾嘅男人，浪漫之餘都係實際啲好，喺香港呢個頻頻塞車嘅地方，一個D波走天涯的確舒服得多。當然我仍未放棄我嘅浪漫，入到如清水灣呢類郊區，仍可轉入+/-波模式盡情爽一爽，喺軚盤度輕輕鬆鬆啪兩啪，拖波升波全控兩指之間，一樣咁好玩。對日日返工嘅都市人嚟講，+/-波其實嚟得更實際。<br>跟Facelift前嘅STI一樣為揭背車款，當然比三廂式有尾款更實用，呢點亦係港人近年極Buy嘅車型，好處係尾箱空間更闊落，尾門亦變得較大，裝嘢同攞嘢都更方便，令呢款辣跑都可兼顧實用性。</p><p>SubaruImprezaWRXSTIA-LineProfile</p><p>引擎：2,457cc水平四＋Turbo<br>馬力：300ps/6,200rpm<br>扭力：35.7kgm/2,800-6,000rpm<br>傳動：5速+/-波箱，全時四驅<br>售價：$386,593<br>查詢：Subaru灣仔陳列室（25112727）</p></body></html>