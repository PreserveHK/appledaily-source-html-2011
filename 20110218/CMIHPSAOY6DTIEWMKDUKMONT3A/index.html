<html><header><meta charset="utf-8"><title>小二花兩周才學識bicycle　會考摘5*入讀中大新移民少女　包尾變尖子</title></header><body><h1>小二花兩周才學識bicycle　會考摘5*入讀中大<br>新移民少女　包尾變尖子</h1><p>【本報訊】9歲那年，余玉珊由廣州來港與家人團聚，一關之隔原來是兩個世界：讀書成了苦差，面對猛獸般的英語，成績表上首次見紅。有幸入讀名牌中學，面試前一天父親卻突然中風，家庭失去經濟支柱，午餐吃光酥餅，中三跑到髮型屋當洗頭妹，在學校體會了甚麼是白眼、甚麼是勢利。從此，她深信知識才可改變命運，每日背字典苦讀英語，由考第尾變成高材生，入讀中文大學英文系，立志當英文教師，到山區教學，以生命影響更多生命。記者：夏志禮</p><p>說快樂童年，要從來港前說起。9歲前，余玉珊是徹頭徹尾的野孩子，與公公婆婆同住，於鄉間生活自得其樂，上課最愛作弄老師，下課後穿街過巷通山跑，「有時會水浸，啲水去到胸口咁高，我都唔怕，仲同水裏面啲曱甴玩」。<br>父親早年偷渡來港，11年前始接她到西環老家，家境不富裕無損團聚喜悅，父親做管理員，母親做樓面，玉珊專心讀書，超齡讀小二：「以前喺學校讀毛澤東，家變成學英文，好似鬼佬學中文唔明象形字，我都唔明26個字母同語法。」她要學足一星期才學會monkey一字，bicycle要兩周；第一次英文考試得47分不及格，留級收場。</p><p>面試前父中風入院</p><p>「我讀嘅聖公會呂明才紀念小學好多新移民，所以冇話俾人歧視。」年紀小尚未發憤圖強，參加大量課外活動裝備自己，升中時選了名校瑪利曼中學，「阿爸本來揀瑪利諾，但係過海車費太貴」。面試前一晚父親突然中風入院，玉珊堅持到學校面試，「係佢叫我入呢間學校，當時好似遺願咁，留喺醫院我乜都做唔到，可以做嘅就只有努力讀書」。英文欠佳，靠面試表現搭夠，她終成功入讀著名英中。<br>一入豪門深似海，窮學生看見社會縮影，「某同學一個禮拜有2,000蚊零用錢，我就用4蚊買3個光酥餅食，每日慳飯錢買參考書。」中一已膽粗粗出外找兼職，中三暑假獲髮型屋聘為洗頭妹2,000元底薪外加每個客5元，一做兩個暑假，「體會好深，師傅連外國客一句『makeitshort』都聽唔明，我明白英文唔好嘅話，將來選擇少好多，難有出頭天」。</p><p>「苦難是磨練禮物」</p><p>新移民、英文差、中一全班考第尾，成了某些同學歧視她的理由，「我只有兩個選擇，一係死讀死背，一係放棄」。她的起心肝日日背英文字典，加上老師支持，成績突飛猛進，會考取得28分佳績，英文科更考到最高的5*級，去年順利入讀中大。<br>成績這麼好，為何想當教師？「我做過洗頭，幫過人補習，見過好多唔同嘅人，發覺冇其他技巧比英文更有用，教英文使命感大好多。」20歲獲教育局頒發5萬元準英語教師獎學金，玉珊會好好用來裝備自己：「我唔係聰明人，只係好勤力，而各種苦難就好似老人家講，係一份磨練自己嘅禮物！」另一名獲獎的中大一年級英文研究及英文教育雙學位莊善怡，父母均是教師，她希望用獎學金去外地交流。</p></body></html>