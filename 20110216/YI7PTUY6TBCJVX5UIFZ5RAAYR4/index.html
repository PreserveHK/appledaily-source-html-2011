<html><header><meta charset="utf-8"><title>紐約捧Rodarte主動談情事曼玉、蜘蛛女睇騷零交流</title></header><body><h1>紐約捧Rodarte主動談情事<br>曼玉、蜘蛛女睇騷零交流</h1><p>【紐約直擊】<br>行蹤飄忽的張曼玉，昨日現身美國紐約時裝周，捧設計師好友場。曼玉雖然跟《蜘蛛俠》女星姬絲頓丹絲並排坐第一行睇騷，但二人卻沒有溝通。曼玉主動談到情人節雖然男友Ole不在身邊，但和朋友仔在酒店談心，一樣快樂。</p><p>張曼玉近年出席時裝活動、玩音樂、玩設計、拍廣告，全都隨心所欲。香港時間昨日，長居北京的張曼玉，忽然現身紐約時裝周，出席品牌Rodarte時裝騷。</p><p>姬絲頓納悶托頭</p><p>繼續以爆炸頭示人的曼玉，和男友人一齊坐VIP第一行，而電影《蜘蛛俠》女星姬絲頓丹絲（KirstenDunst）就坐正隔籬，不過兩人之間，完全沒有溝通、沒有傾談，姬絲頓丹絲和蘇菲亞哥普拉（SofiaCoppola）作伴，不時悶到托頭，又俯身整理手袋、打電話，相反，曼玉就心情靚極，一時睇報紙，一時和友人玩iPad，其間，退役紅髮女模KarenElson更上前搵她影合照。</p><p>呻情人節冇仔陪</p><p>曼玉透露專程赴美捧Rodarte姊妹設計師KateMulleavy、LauraMulleavy場。問到她日前情人節，和男友如何度過？她說：「男朋友冇嚟，我同朋友、經理人一齊食飯，之後就喺酒店房傾偈，過咗個warmtalk嘅夜晚，幾好呀。」她謂下星期會到英國，繼續睇騷之旅，捧BurberryProrsum場。<br>臨近奧斯卡頒獎禮，問曼玉睇好誰會成為影帝影后，愛電影的她卻表示未有留意，但對妮坦莉寶雯（NataliePortman）主演的《黑天鵝》（BlackSwan）就相當期待，希望一睇。<br>採訪：梁錦貞<br>攝影：陳順禎</p></body></html>