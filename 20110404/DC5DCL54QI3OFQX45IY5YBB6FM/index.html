<html><header><meta charset="utf-8"><title>環保蝙蝠車　熱力唔逼人</title></header><body><h1>環保蝙蝠車　熱力唔逼人</h1><p>一個夜闌人靜的晚上，響亮的電話鈴聲突然劃破寧靜空間，電話中傳來男士聲線，對這把聲線，我非常熟悉，這時間來電難道與執行任務有關：「實在太難受了，無論我拚命幫他們，他們都說破壞地球，他們說我部車污染地球，帶咗唔少廢氣畀佢哋！我要換車，我已經揀咗款環保車。」那就好了，又多一位環保車主，忘記跟大家介紹，我這位朋友叫「蝙蝠俠」。<br><br>記者：趙慧敏<br>攝影：楊錦文</p><p>極低油耗3L/100km</p><p>蝙蝠車都講環保？以上情節當然是幻想，不過想話畀大家知，環保車唔一定薯嘜，擁有蝙蝠車的超現代外形，一樣可以走環保路線，除了多得車廠落咗唔少工夫外，造車物料亦要環保化。德國化工製品公司巴斯夫與韓國車廠Hyundai合作，將研發的i-flow概念車帶來香港！將重點投放在車身內外配件上，達到節能減排等目標。<br>外形上i-flow絕對符合擔當蝙蝠車的條件，i-flow是現代「流體雕塑」造型風格系列的車形之一，風阻系數僅0.25，充滿流線型體態外，亦大大提升其性能。不過最重要還是它擁有環保心臟，動力系統採用柴電混能，採用1.7公升直四柴油渦輪增壓引擎，加上電動馬達及鋰聚合物電池組提供動力，每公里的二氧化碳排放只是85g，油耗更是驚人的偏低，每百公里只需3公升油。</p><p>環保逐樣慳</p><p>要踏入環保年代，除引擎之餘，全車內外都要加入環保元素，才算得上為藍天出一分力。今次巴斯夫就將i-flow全面解構，經其講解後，才發現細微之處，且致力做到熱力轉為電力，以及減熱減排。</p><p>環保科技<br>隔熱厚墊</p><p>如果天氣較冷或短行程，引擎散熱快，會嘥唔少油令引摰保暖，唔好睇小呢塊黑麻麻嘅布，原來係特製嘅硬質聚氨酯泡沫隔熱墊，可減慢引擎溫差變化，唔止咁，車內更設熱能回收系統，排出熱力可轉化為電能，為車廂電力系統提供支援。</p><p>新型催化劑減少排放</p><p>講減排，過濾系統最緊要，由化料公司設計的過濾系統，擺放於引擎附近，可直接過濾由引擎造成的廢氣，加上新型催化劑融合四種技術，只需兩個部件已可達減排效果。</p><p>特製顏料</p><p>無諗過車身顏料都有降溫作用，可大大降低受陽光暴曬下的溫度。睇佢個模型，傳統顏料俾大射燈照住，熱到辣手，新款顏料至少摸得上手，兩者相差可以有成攝氏12度，真係唔講得笑。</p><p>座椅冬暖夏凉</p><p>座椅物料非常特別，像一層稍厚的軟膠，採特製吸濕物料，令乘客有冬暖夏凉感覺，座椅表層則以熱塑性聚氨酯彈性物料，防止磨損及變形，耐用性一流。
</p><p>太陽能面板</p><p>i-flowConcept成架玻璃車咁，唔單止夠未來超跑格，原來一樣有實際用途，車頂上還有太陽能面板可以為電池供電，車廂的照明小燈電源，就係靠晒佢。</p><p>物料已正廣泛使用</p><p>唔好以為要這些物料使用是遙不可及的事，原來現時已陸續有車廠將這些物料注入其產品，該公司負責人更希望這些物料可進一步推廣更多交通工具，到時地球污染都可少啲啦。</p></body></html>