<html><header><meta charset="utf-8"><title>隔牆有耳：中椒風波　變Joseph家課 - 李八方</title></header><body><h1>隔牆有耳：中椒風波　變Joseph家課 - 李八方</h1><p>9歲男童Joseph上月初同媽媽高太去中環遊行，唔好彩被警察胡椒噴霧射中，呢單「中椒」事件喺小朋友心靈留下烙印，最近有功課要以「風波」呢個詞語造句，Joseph寫下親身經歷：「不幸遇上被胡椒噴霧濺中的風波」。<br>Joseph做功課冇請槍，造句時有嗰句寫嗰句，又交代埋事發當日已經遊行完，但因為警察冇警告動粗，先至搞到佢受牽連。高太話畀八方知呢單嘢時，指呢份功課老師睇完冇意見，畀個剔號，八方覺得可以畀埋保安局局長李少光參詳，等局長更清楚知道當時發生乜事，最好局長都一齊造句，市民就可以睇吓呢場「風波」又製造咗乜嘢笑話出嚟。
</p></body></html>