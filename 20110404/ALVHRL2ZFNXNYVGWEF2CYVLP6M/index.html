<html><header><meta charset="utf-8"><title>日本缺失 - 左丁山</title></header><body><h1>日本缺失 - 左丁山</h1><p>天真許問左丁山：「日本呢次點樣自救？」左丁山唔係日本專家，為之考起。日本遇上空前天災人禍，人民鎮定如常，關西處變不驚，基本上展現咗日本人守紀律、有禮有節嘅一面，令人敬佩。但與此同時，東京電力之福島核電廠發生大事故，輻射外洩，日本政府與東電至今似乎束手無策，拖延時日，禍延全球，又令人懷疑日本大公司之危機管理能力以及佢地嘅核電應急，毫無章法。<br>日本式管理一貫注重並引以為傲嘅，就係注重公司榮譽、紀律、忠心、終身僱用。工人及僱員就因為有終身僱用制而對公司效忠，絕不搵工跳槽，好處係公司上下人員經驗豐富，合作慣熟，有西方公司無法子追得上嘅團隊精神。在經濟起飛、成長、興旺階段，日本公司憑呢套方法，打敗無數西方公司，在消費電子及汽車業方面，稱霸全球。<br>但日本自己製造嘅地產股市泡泡在八九年末爆破之後，日本就走入一個下旋循環，二十一年來無法恢復，究其原因，世界經濟在上世紀九十年代走入互聯網、微型電腦世紀後，日本嗰一套優點變成了大缺點，終身僱用制必須尊重資深（seniority），講究論資排輩，變相排斥新人與新思維。管理層不斷老化，難以追上潮流，享有盛名嘅新力突然面對MP3（之後更勁嘅iPod）嘅挑戰，一事無成，Walkman就此成為歷史。在手機市場、電腦市場方面，日本閉關自守，國際上遠遠落後於美國南韓。新力被迫用英國人做CEO，終身僱用制開始成為公司負擔不起的奢侈，大量衞星公司解體，只有東京電力呢類公司因國內收入穩定，先至能夠沿用舊制。呢，現在日本傳媒批評東電20名董事加埋超過1200歲，高層管理老朽，正是終身僱用產生嘅產物，在日本公司，唔夠五十五歲有乜資格進入董事局呀！肥仔Ｋ向左丁山慨嘆，呢次天災人禍同時間揭露了日本最優秀與最敗壞嘅一面，日後假如日本式管理仍然唔能夠大改革，前途不許樂觀。</p></body></html>