<html><header><meta charset="utf-8"><title>商用Vito　橫行無忌</title></header><body><h1>商用Vito　橫行無忌</h1><p>唔好以為商用客貨車改款唔關你事，Mercedes-Benz2011年Facelift新版Vito換面改罩加玻璃，外形同Viano不遑多讓，但售價平一半有多，最重要係香港越來越多私家車禁地，掛商用牌Vito可橫行無忌殺入馬灣，夠暢快又方便的感覺，成功吸引更多人入貨去打Golf。<br><br>記者：許維雅<br>攝影：梁細權<br>Model：Betrys@GME</p><p>逐步趕走Van味</p><p>近年發現商用客貨車越來越受歡迎，所講嘅唔係因為身邊越來越多朋友加入運輸業，只係好多人為咗健康搬入馬灣及愉景灣呢啲私家車禁地，唔少人立刻有衝動買番架客貨車傍身，突然需要用車時都就手方便得多！<br>好似向來講求豪華舒適的平治Vito，就成為近年馬灣友至愛。全新2011年Facelift版的改動，包括換上平治家族面譜的三間電鍍鬼面罩、全新設計跟車身同色的車頭泵把、追加電控的兩側趟門等，最大目的當然係趕走Van味。代理更醒目地將兩側車尾窗換上玻璃然後密封，既可以通過運輸署安全測檢之餘，又可令外觀上更似平治SUV七人車Viano。<br>配備方面，不但可以加天窗，畀多$9,800的升級版，仲有埋跟車身同色的側鏡指揮燈及Bi-Xenon燈連LED日間燈組合，試問仲有邊個會話佢似貨Van？終於可以一嘗揸車入馬灣的滋味，第一次的挑戰永遠叫人興奮，不過要提提大家，客貨車出入馬灣的開放時間只限每日上午10時至下午4時，入閘時要畀$40。</p><p>四月前扣稅$23,000</p><p>依然覺得唔關你事，咁就錯喇！假日可以揸車暢通無阻殺入馬灣及愉景灣，放低一家大細欣賞風景嘆個午餐，你話幾爽！最重要係價錢夠吸引，30萬元的車價平Viano一半有多，跟日本貨Van價錢相差不遠。何況Vito有政府的環保車退稅優惠，可以扣減約$23,000，約28萬的車價確實抵玩，但優惠暫時只會到3月31日，4月前出車最穩陣。<br>再者，重新調校過底盤及強化吸震的改良措施，行車寧靜及懸掛舒適不比私家車遜色，而2.2公升柴油引擎所輸出的馬力亦輕微提升了10匹至163匹，令起步更爽快，而平均耗油每百公里亦只需8.1至8.4L，計番約$10/L的柴油價，每公里都係約$0.8。牌費油費都平過私家車，加上5,008×1,906×1,902mm長闊高的龐大車身，內櫳坐得舒適，且全碟頭尾迫力連ABS及ESP等安全配備又確保安心，絕對係假日郊遊的不錯選擇。</p><p>Vito116CDI規格</p><p>引擎：2,143cc直四柴油<br>馬力：163hp/3,800rpm<br>扭力：360Nm/1,600-2,400rpm<br>傳動：五前速自動波<br>售價：$305,000（未扣除環保稅價格）<br>查詢：28957248（仁孚行商用車部）</p><p>另一禁地：愉景灣</p><p>香港另一私家車禁地愉景灣，一樣可以揸客貨Van進入，開放時間為早上9時至下午6時，但愉景灣隧道及連接道路收費就貴好多，需要$120，而且規限亦較多，不過聽經紀哥哥講，依然有唔少客人買架Vito揸入去打Golf保私隱。<br><br>規限詳情： http://www.hkri.com/icms2/template?series=71&amp;article=620 </p></body></html>