<html><header><meta charset="utf-8"><title>中環在線：韋恩十大驚奇　最奇舊年冇個中 - 李華華</title></header><body><h1>中環在線：韋恩十大驚奇　最奇舊年冇個中 - 李華華</h1><p>摩根士丹利前策略師、現任私募基金黑石集團顧問服務部阿頭韋恩，佢一年一度公佈嘅「十大驚奇」又嚟嘞！當人人都話今年最大嘅危機，係歐豬國家需要巨額再融資，擔心信貸緊縮會令歐債風暴捲土重來之際，韋恩大師就話歐豬危機冇有怕，你話驚唔驚？不過，原來舊年韋恩嘅「十大驚奇」竟然冇個中，呢個先至係真正嘅驚奇。</p><p>「歐債危機唔再係大問題」</p><p>舊年歐債危機爆發，希臘同愛爾蘭都已經先後求救，韋恩話其他歐豬國家亦都承諾削赤，所以一旦再有國家出事，只要佢哋聽聽話話履行減低赤字嘅承諾，歐盟同國際貨幣基金組織（IMF）都唔會話由得佢死嘅，所以歐債危機唔再係大問題。<br>之但係，佢又話歐盟提出嘅拯救方案治標唔治本，長遠嚟講問題仍然係「未解決」。看官可能會話「唓，咁又話冇有怕？」哈哈，呢一題華華相信可以代韋恩答，「話明呢個係2011年十大驚奇，成年嘅嘢，梗係留番一年後先驚啦！」<br>今年70有6嘅韋恩，已經係連續第26年公佈「十大驚奇」。不過，可能佢年事已高，舊年嘅「十大驚奇」竟然冇個中！有網民對韋恩今年嘅預測眼尾都唔睄吓，話佢預測冇個中，要去到咁爛係一件超難嘅事喎！網民不留情面繼續插，又話韋恩係「燈神」，叫投資者同佢對賭就有運行嘞！<br>不過，韋恩測市都曾經輝煌過，佢曾經準確預測2001年科網泡沫爆，2009年亦都估中股市、金價同油價會狂升。</p><p>韋恩2011年十大驚奇
</p><p>１）美國經濟增長高達5%，失業率跌到9%以下<br>２）美國負債加劇，10年期國債嘅債息將升到5厘水平<br>３）標普500指數升上1500點，但係下半年會隨住加息而出現調整<br>４）現貨金價會升上每盎斯1600美元嘅歷史新高<br>５）中國繼續操控人民幣滙率，令經濟增長維持喺10%以下<br>６）農產品價格繼續飆升<br>７）美國樓市情況持續改善，新屋動工今年會逾60萬間<br>８）供求失衡令油價升上每桶115美元<br>９）美軍喺巴基斯坦同伊拉克作戰了無寸進，奧巴馬會加速撤兵，受恐襲嘅風險增加<br>１０）歐盟同IMF會向財困國家貸款，歐洲債務問題唔會演變成大問題<br><br>李華華<br>mailto:LiWaWa@AppleDaily.com</p></body></html>