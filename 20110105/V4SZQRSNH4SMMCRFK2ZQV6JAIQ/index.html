<html><header><meta charset="utf-8"><title>中環在線：賣徐悲鴻國畫　實力賺千萬 - 李華華</title></header><body><h1>中環在線：賣徐悲鴻國畫　實力賺千萬 - 李華華</h1><p>早排因為大股東洪建生同非執行董事王家琪婚變，兼向佢追討藝術品訴訟而上過報紙嘅實力建業（519），噚日發通告，話一幅由公司珍藏、出自大師徐悲鴻手筆嘅《雙豬圖》國畫（圖），喺佳士得拍賣會賣出咗，大嗱嗱套現1300萬現金，持貨13年，賬面一鋪賺咗36.7倍！<br>實力建業話，公司係喺98年用34.5萬買咗幅畫，而喺舊年年中，幅畫嘅賬面淨值係28萬，點之一轉手就一鋪賺咗咁多！但係公司話扣除有關開支之後，落袋嘅1200萬會用嚟做營運資金，無話會派畀股東，唔怪得佢噚日要逆市跌成3.36%啦！<br>華華喺度順帶一提，實力建業之前喺入稟狀裏面提過，公司仲追緊幾幅名畫，若果攞番又成功賣出，係咪要出盈喜通告呢？
</p></body></html>