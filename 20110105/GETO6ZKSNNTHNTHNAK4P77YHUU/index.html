<html><header><meta charset="utf-8"><title>NexusS輕膠上陣　貴個Double</title></header><body><h1>NexusS輕膠上陣　貴個Double</h1><p>谷歌上代部NexusOne推出無耐就停產，勁無癮！今次換畫NexusS、水貨新返，轉咗跟Samsung合作，配搭光猛靚色SuperAMOLED芒，系統更由Android2.2升呢2.3，仲要有中文顯示！矜貴咗？梗係，事關數量唔多，出街即炒上六千，幾乎係上代一個Double！<br><br>記者：陳國輝<br>攝影：伍慶泉<br>Model：Mangie@ZModel</p><p>4"弧形芒　日頭仲Sharp</p><p>驟眼睇，佢似唔似上代NexusOne？既然屬同一系列，物有相似都好正常！NexusS比上代最大分別係屏幕用料唔同咗，以前用嘅係3.7"AMOLED芒，而今次就改為4"SuperAMOELD，除日照環境下顏色較鮮艷，可視角度仲加大咗，即係話烈日陽光照射下同樣玩得咁爽。<br>不過用料啱唔啱心水，呢樣就見仁見智！例如上代金屬感較高，拎上手比較冰冷，而且有份量；相反，NexusS外殼只係用焗漆鋼琴黑製造，雖然拋光更靚，睇落Grand啲，但容易印手指紋之餘，手感亦輕飄飄，似乎又未必人人鍾意。</p><p>玩嘟卡　本港未用得</p><p>睇完部機Spec，你肯定會追問：「Android2.3有乜新分唇？」講到最矚目，當然係NFC（近距離無線通訊）技術，玩法類似本港八達通，NexusS本身已內置一塊超薄芯片，你只需喺近距離（10cm以內）接觸商店嘅感應器，手機就會變成電子錢包並進行交易，令購物更方便。早前NFC曾經被瑞典某酒店作實驗試用，變做一條手機「門匙」；另有傳聞話，新iPhone也將引入呢項技術，NFC會否Hit起就未知，但香港暫時未玩到就係事實。</p><p>DetailsCheck</p><p>新舊Nexus拼一拼</p><p>現場實試<br>隨時睇片</p><p>改用SuperAMOLED芒，不單止日照下睇得舒服，可視角度亦加大，搭車行街都唔使就住就住！</p><p>上網激快</p><p>雖然都係配1GHz處理器，但嘗試上《蘋果》網，感覺比同級智能手機更順暢，放大縮細全無窒格。</p><p>Profile</p><p>系統：Android2.3<br>處理器：CortexA81GHzCPU<br>制式：WCDMA/GSM四頻<br>體積：123.9×63×10.88mm<br>重量：129g<br>屏幕：4"SuperAMOLED芒<br>通話時間：840分鐘<br>備用時間：712小時<br>主要功能：內置16GB容量、NFC技術、500萬像素相機連補光燈、視像通訊、3.5mm耳筒、Wi-Fi、HSDP傳輸技術<br>查詢：科技電訊（26911188）</p></body></html>