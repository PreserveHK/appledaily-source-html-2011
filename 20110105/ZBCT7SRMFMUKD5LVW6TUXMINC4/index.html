<html><header><meta charset="utf-8"><title>中環在線：彤叔乖孫　入福和董事局 - 李華華</title></header><body><h1>中環在線：彤叔乖孫　入福和董事局 - 李華華</h1><p>新世界發展（017）主席鄭裕彤嘅私人公司周大福，年中投資唔少新股同股票，但係認真到搵乖孫鄭志明（圖）坐入董事局嘅，近排可能只有福和集團（923）。<br>福和係內地最大嘅廢紙管理同環保生活用紙生產商，舊年4月上市，招股價2.3蚊。周大福就喺10月用8.79億入股福和大約15%，每股作價2.4蚊。市場當時都覺得奇怪，點解福和上市幾個月先至引入周大福做策略股東，而周大福又願意拎接近9億出嚟，睇嚟應該都幾睇好間公司啩。<br>福和前日宣佈，委任鄭志明做非執行董事。鄭志明今年28歲，早幾年加入新世界集團，主要打理新創建（659）。今次佢代表彤叔入福和董事局，幫手睇住吓，可見彤叔幾咁重視福和！</p></body></html>