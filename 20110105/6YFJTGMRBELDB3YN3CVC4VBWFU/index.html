<html><header><meta charset="utf-8"><title>巴黎雪櫃銀行　窮鬼藝術村</title></header><body><h1>巴黎雪櫃銀行　窮鬼藝術村</h1><p>在巴黎，去了羅浮宮同梵爾賽宮乜宮物宮的藝術館同博物館，統統都是國際級國家級的藝術珍品。要睇藝術之都巴黎的藝術世界，原來除了排隊買票入場外，仲可以走後門，由另一個角度去—偷睇！<br><br>記者、攝影：陳慧敏<br>鳴謝：卡塔爾航空</p><p>藝術冰工廠炒貴地皮</p><p>究竟「藝術家」喺邊度來o架？話說1892年的Bateau-Lavoir區的浣衣舫都是個地踎藝術區（Squat），霉爛爛的老房子裏，踎出了當年的窮鬼畢加索同高更，今日就變了地價超貴，且不對外開放的EspaceBateau-Lavoir，仲成為巴黎地標。如此這般，一切都由Squat開始？<br>所謂Squat，意指「蹲」，即是細細間，環境差的工作室，且多數係藝術家潛入荒棄舊工廠「偷」回來的，過去幾十年雖然一直「違法」，但反正老工廠無人理就由佢。不過全球都在炒地皮，「瘦田無人耕，耕開有人爭」，好多山旯旮爛熔熔的舊工廠藝術村，都逐一被收樓「發展經濟」。巴黎這個藝術之都原來都只係國際藝術家同賺錢的舞台，地踎者仍然未死都唔使旨意紅，繼續「違法」。<br>位處巴黎鐵道旁的冷藏庫（LesFrigos），住了約150個藝術家，是今日巴黎最有規模同地位的藝術村，也令本只是舊鐵路同冰工廠的荒蕪之地紅起來。現在國立圖書館、國際辦公大樓相繼落戶，周圍都是靚靚玻璃外牆大廈，令這噴滿塗鴉的老工廠反而突兀。大廈「不對外開放」，但只要你肯問，大家都樂意放你入去自由行。塗滿塗鴉的大樓好有型，但重門深鎖人影都冇，陽光射進，強烈光影對比又有回音……好恐怖呀！偷聽到房內有「生命反應」！即敲門，是新組成的樂隊在練歌，還跟我jam了一小段，請我喝朱古力；買餸回來的攝影師Alan又帶我入他家喝茶，展示他每年兩次到東非拍的獵豹照片，講冰工廠的故事，又介紹我參觀「全場最爆」阿Juis的工作室，裏面都被「靈感女神」的器官包圍，天花板是巨型飛天妹妹（仲有風箏版）、牆壁是層層叠的弟弟，成間房都要打格！親切的人們，天馬行空的想法，同奇幻的工作室佈置，從來都是Squat吸引人的地方。</p><p>a.LesFrigos</p><p>地址：19RuedesFrigos,13thArr,Paris<br>網頁： http://les-frigos.com </p><p><br>老銀行藝術爭奪戰</p><p>LesFirgos舊工廠是私人擁有，早幾年藝術家們更爭取經營權，不再「非法」。但回到市中心，99年時Kalex、Gaspard跟Bruno（合稱KGB），潛入這所廢置了40年的Cre'ditLyonnais老銀行，百年建築變成開P、音樂會、展覽的溫床。令這條以買奢侈品、睇景點同靚酒店為名的超貴地段多了個「地踎」角落。<br>紅咗，06年地區政府忽然話座樓係危樓，要收地「裝修」，但係，家陣市中心地價炒賣不是人咁品，收咗的靚地仲畀得番你？只是經過市民抗議力爭，終於09年還給藝術家，但租金就由99年的110歐元變成今日1,000歐元。首批「入侵者」Annie講起就一肚氣：「你睇當年老銀行留下的木天花！上面滿是精緻雕刻，係百年藝術品，06年都好實淨！『重修』後天花變鋼筋，樓上行路大力點都有石灰掉下來！或者他們覺得這就是style，呼！」工作室門戶大開，街外人隨時可入內免費參觀，除了不可胡亂拍攝作品外，來看工作室、買畫或吹水都無任歡迎，價錢比搬到藝術中心賣的平三分二，像一個銅片波點燈，在此賣$15,000，在藝術中心定價達$40,000！「搵鬼買咩！」我心諗，作者都有同感：「做這個燈要個幾月，上架費要一倍即$30,000，所以定價要定高三倍！還不知要等多久才賣得出！」</p><p>b.59Rivoli</p><p>地址：59RuedeRivoli,75001Paris<br>地鐵站：Chatelet，逢周一休<br>網頁： http://www.59rivoli.org </p><p><br>鋼鐵藝術小市集</p><p>探完大班藝術家，逢周六在PlacedelaBastille還有200個藝術家聚集的fleamarket，有自家設計如手作帽子、首飾、攝影集等。其中特別多以銅鐵、鋼絲等做的小飾品。Jenny的小攤以鋼絲做首飾，小魚胸針、「插頸」項鏈、還有透着玻璃彩光的髮飾，才十多至四十多歐元，放在美術館紀念品店賣一定翻幾倍。另還有由法國南部趕來擺攤的退休老伯，以鋼絲做耳飾，掛在耳殼後面，花朵、蜻蜓的設計punk得來又奇幻，都好受歡迎。<br>「傳聞」市集有早上8點、10點同11點開始，結果？我來來回回等到12點多，攤位至叫做「開咗八成」，punk樣hip樣的巴黎型人們才施施然飄來。</p><p>c.ContemporaryArtMarket</p><p>地址：PlacedelaBastille<br>時間：逢周六10am-7pm</p><p>SquatinParis</p><p>溫馨提示：最新重開的有SansPlomb，而Belleville區的Desnoyez則有最正的塗鴉牆；LaMaisondelaPlage同FricheetNouslaPaix常有音樂會，但門票勁搶手。
</p><p>TravelMemo
</p><p>持特區護照或BNO免簽證，法國領事館：37529900<br><br>乘卡塔爾航空由香港經多哈往巴黎，經濟客位由$2,890起。查詢： http://www.qatarairways.com </p><p><br>1歐元約兌10.3港元（文中價錢已折算港元）<br><br>220V，兩圓腳插座</p><p>法國<br><br>巴黎<br><br>下周有雨，-2-7℃</p></body></html>