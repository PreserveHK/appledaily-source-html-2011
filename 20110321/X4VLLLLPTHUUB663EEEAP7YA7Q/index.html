<html><header><meta charset="utf-8"><title>敦沛劉艷玲：日股見唔到底</title></header><body><h1>敦沛劉艷玲：日股見唔到底</h1><p>敦沛期貨董事總經理劉艷玲做咗日本期貨超過20年，對於今次日本地震並引發核輻射危機，佢話無論係日本股市抑或期貨市場，都出現恐慌，家陣根本見唔到底！</p><p>博日股反彈　不如押注中國</p><p>佢仲話，呢次日本發生千年一遇嘅地震，無論期貨市場同股市都冇方向，日本期貨市場雖然3度跌停，但投資者心理上都唔夠膽撈底，所以佢斷言日股未有見底迹象。<br>核輻射危機越演越烈，加上跌市成交大增，反映投資者信心脆弱，就算日本央行連番注資，但短期成效成疑。以當地經濟狀況嚟睇，佢話家陣估值未夠吸引，未係撈底時候。<br>不過，日股跌，對於打工仔嚟講，係咪趁低將強積金轉去日股基金嘅時機呢？劉艷玲認為博唔過。佢笑住話：「好多人5年前已經落注博日股反彈，但到家都未有斬獲！」對於將近退休嘅人，佢認為應該以穩健行先，可以買債券基金收息；咁年輕人呢？<br>係就係可以博，但佢就寧願押注中國，而唔係日本，因為日本人有錢，有錢人又點會博呢，所以經濟增長空間點都唔及中國同印度呢啲新興市場，中國人雖然有部份已經富起嚟，但仲有唔少窮人，人窮先至肯博嘛，所以應該買中國基金。<br>單就市況嘅震撼程度，佢就認為唔及89年民運，原因係當時北京戒嚴，投資者搶購商品，搞到商品價大升，「六四後周一開市，日本連升3日至升停板，當時嘅投資者唔考慮合唔合理。」咁又係，佢做期貨，當年個市升到失理性，佢當然印象深刻啦！</p></body></html>