<html><header><meta charset="utf-8"><title>爆Like：沙灘熱身　埋牙肉搏攬欖</title></header><body><h1>爆Like：沙灘熱身　埋牙肉搏攬欖</h1><p>日本地震新聞日日播，睇得多以為末日就到，心情鬱悶。於是上周末趁3.19SuperMoon來到淺水灣，眼見沙灘上惡鬥連連！放心，唔係月亮作怪，而是一連兩天舉行的香港首屆沙灘五人欖球賽。雖然天陰、有雨，遇見比堅尼正妹好夢成空，惟有直擊參賽者埋身肉搏攬欖止癮吧！<br><br>記者：蔡俊業<br>攝影：梁細權、林栢鈞</p><p>天有不測風雲</p><p>陽光與海灘，從來一不離二，豈料採訪「香港沙灘五人欖球賽」（HongKongBeachFives）前幾天冷鋒來襲，氣溫驟降不特止，還要天陰有雨，搞到我勁驚比賽當日「落狗屎」。雖然最終沒有雨，但依然低溫，寒風下，青春少艾們又怎會穿比堅尼？事實上，就連負責籌辦今次賽事的TCOB總監AlexBrazendale亦慨嘆天有不測風雲，「天氣真係無人控制到，今朝（周六）早仲有落雨，但打Rugby其實係講氣氛，所以無論天晴定係天陰都係現場氣氛要緊。」曾到過大球場睇Sevens，如果要比氣氛，淺水灣這邊當然無得比：人家一邊聽勁歌一邊跳舞，觀眾奇裝異服扮鬼扮馬，甚至闖破防線落場（裸）跑，平台上酒杯碰酒杯，觀眾席則膊頭碰膊頭玩人浪，完場更會放煙花；相反今次大會原意將淺水灣變成嘉年華，有啤酒飲，有攤位玩，又有小欖球及吹氣棒等紀念品送，連大喇叭都在播BrunoMars和JustinBieber的歌，營造氣氛的條件有了，但冷風一吹，感覺仍大打折扣。計我話如果在炎夏舉行，效果可能更High！可是Alex說揀三月，主要因為配合另外兩個大型比賽。</p><p>五欖十欖再七欖</p><p>欖球迷應知道，這星期香港Rugby界最為忙碌、熱鬧，事關短短九日內三個大型欖球比賽連番登場，包括周三及周四（23/3及24/3）在跑馬地舉行的「香港十人欖球賽」（HongKongTens）；緊接就是周五（25/3）於大球場揭幕，撲飛難過買iPad2的「香港國際七人欖球賽」（HongKongSevens）；而三賽之頭炮就是「沙灘五欖」。個人經驗，「十欖」、「七欖」見得多，就連「小童欖球賽」都去過，奇就奇在未聽過有「五欖」，還要踩泥沙，是否屬香港獨家的全新Crossover？當然不。其實沙灘欖球在歐洲歷史不短，源自意大利東北的ForumIuliiRugbyClub於2001年始創「InternationalBeachRugbyCup」；英國「BeachRugbyWales」今年亦來到第六屆；連鄰近的新加坡及台灣早有沙灘欖球隊。<br>來港十年，生於新西蘭的SemiLafeta是欖球迷，去年開設視頻網站RugbyAsiaChannel，專門報道本地欖球新聞，他指近年欖球在港日趨普及，「如果真係要推廣Rugby，首先就要話畀大眾知道佢嘅有趣一面，令到大眾享受同朋友睇比賽嘅時刻！」與Alex共事、將於周五代表香港出戰Sevens的基夫（KeithRobertson）則認為，國際七欖和沙灘欖球比賽，形式和目標上分別頗大，「前者是讓世界各地派出最強球手去爭奪獎項，相反在沙灘上打欖球感覺就較為隨意。同埋今次呢個比賽，市民可以免費入場，相對國際七人欖球賽要畀錢買飛，我覺得今次比賽更加能夠畀市民知道咩嘢係欖球，對於推廣呢項運動絕對係好事！」</p><p>期待明年風光無限</p><p>話雖如此，推廣繫於宣傳，就算宣傳也未必能夠立即見到成效。今次有份組隊，以「Taice」隊名參加女子組的Macy，大約四年前因朋友介紹而開始接觸欖球，她說直到現在依然有很多人對欖球一知半解，「一聽見打Rugby就覺得好恐怖、好痛，『我咁斯文唔會玩啦！』咁樣，但其實欖球都可以好斯文嘅！」而Macy當年正是因其好友阿Wing介紹而加入打欖球行列，她認為近幾年香港欖總加強了宣傳，又在中學招攬年輕人，港人對欖球認識已比以前好得多，只是她認為今次宣傳明顯不足。旁邊的Macy點頭認同，「如果我唔係Like咗AirAsia的facebook，都唔知有今次活動，平時都唔係好見到有廣告宣傳。」畢竟都是第一次舉辦，作為籌辦單位，Alex直言宣傳力度往往和贊助費有關，「當你去搞一個Tournament，有越大筆預算就能夠做到越多嘢。當然今次係第一次搞，所以總有好多改善空間。」他說明年會堅持續辦「沙灘五欖」，我就希望，明年今日，陽光再現，欖球場四周，比堅尼妹風光無限。</p><p>BeachFives直擊</p><p>沙灘嘉年華</p><p>Tackle連環拍</p><p>Tackle是其中一種打欖球技巧，當球員遭敵方碰撞時跌倒，球員必須立即放低欖球，讓其他人去搶。</p><p>國際七欖vs沙灘五欖</p><p>到底沙灘打欖球與草地賽相比有何分別呢？基夫介紹說：「喺沙灘上面好難企得穩，跑就更加難，所以比喺草地上面打體力消耗更大。所以打沙欖比賽時間較短，而且比賽場地亦都較細。」大會資料顯示，淺水灣的場地面積為30米×20米，約為國際七欖場地的一半面積（七欖在大球場打，面積相等於草地足球場）。在大球場跑到索氣，在沙地上走也不見得易捱，很多球員比賽完畢後，都攰到在廣告板旁躺下休息。</p></body></html>