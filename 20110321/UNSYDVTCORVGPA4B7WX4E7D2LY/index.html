<html><header><meta charset="utf-8"><title>香港身份證 - 左丁山</title></header><body><h1>香港身份證 - 左丁山</h1><p>法國T自巴黎回港一行探媽媽，搵左丁山到陸羽飲茶，話題當然離不了日本大災難，佢話法國電視台訪問巴黎日本人，問及為何日本社會沒有大混亂。日本代表答，日本人首先想到嘅唔係個人，而係社區、社會，向社區負責，不能令家庭及社區丟面，一定要遵守規律及秩序。呢啲事，西方人及非日本亞洲人通常做唔到，巴黎就屢屢發生過學生/青年人示威演變成搶掠街鋪嘅事件啦！<br>法國T原來有一個男孫在東京出世嘅，但日本嚴格限制外國人移民入籍，所以外人在日本出生唔會攞到日本居住權，與法國境內到處是非洲人移民嘅環境，大大不同。日本少外人，族群統一，團結較易，但此優點同樣是缺點，就係文化一元，缺乏活力。法國夠文化多元嘞，但容易引發族群互鬥。法國T話：「我地移民法國多年，入咗法國籍，但法國失業率長期維持在10%左右，年青人失業率更高，搵工不易，我好想第三代在香港出生，攞香港身份證，大個咗可以選擇在歐洲或者返香港搵工，有香港身份證，到中國打工亦容易好多。點知新抱與兒子返嚟香港待產之時，還未到產期，到日本旅行之時，竟然遇上早產，緊急在東京醫院生仔，於是孫兒攞唔到香港身份證，真係人算不如天算！」<br>果然係謀事在人，成事在天，但經佢一講起，就知道西方經濟前景麻麻，好多時會講及YoungMen,GoEast!尤其是香港移民，好想兒孫攞番張香港身份證。最近有兩位美國八十後來港搵工，一位在哥倫比亞畢業，做過FulbrightFellow，係要成績優越先至可以得到呢個榮譽嘅，佢仲識講流利普通話㖭，可惜冇香港身份證，搵工有難度。另一位係美國出生華人，UC畢業後到過日本留學，大地震之前兩個星期離開東京來港搵工，但又係冇香港身份證，呢兩位年青才俊恐怕要失望地回歸美國。見到佢兩位，就明白法國T點解要咁深謀遠慮。各位移民去咗外國嘅朋友不妨諗吓，如果有細路曾經住在香港七年嘅，記得收起所有在港讀書紀錄，健康院檢查紀錄，以作七年居住證明，等佢地返香港申領香港身份證呀！</p></body></html>