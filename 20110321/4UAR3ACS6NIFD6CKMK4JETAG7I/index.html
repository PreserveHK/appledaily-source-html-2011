<html><header><meta charset="utf-8"><title>敏妮Talk：短暫驚喜 - 溫敏妮</title></header><body><h1>敏妮Talk：短暫驚喜 - 溫敏妮</h1><p>香港揚名國際！不過，相信唔少香港人都同敏妮一樣，唔覺得光榮，反而覺得丟架，以「盲搶鹽」名聞海外，失禮！<br>有人大鬧商人發災難財，坐地起價，但市場有求就有供；何況，換另一個角度睇，幾蚊嘅鹽賣到幾十蚊，唔係提醒咗你喺入貨前諗一諗，好唔好高追咩？<br>敏妮都係香港一分子，所以香港人「爆」嘅事唔好多提，反而敏妮想講一隻股票。</p><p>「碘股」炒5分鐘已見頂</p><p>上個禮拜四晚，遠大醫藥（512）發表自願性公告，話旗下附屬武漢遠大，喺中國擁有碘化鉀藥品（片劑）生產批文嘅少數醫藥企業之一，而且最近已經接到有關碘化鉀產品需求查詢，並進入生產準備狀態。喺「碘片」可以抗輻射嘅前提下，遠大醫藥「自願」道出有碘賣，文雅啲講「司馬昭之心路人皆知」。<br>敏妮將呢個公告forward俾Mr.B，點知佢話，敏妮叫買，似乎係想害佢，都係送兩包鹽畀佢實際啲喎！當時敏妮唔敢講有碘賣呢個消息，會唔會令隻股升，只係諗住有「好嘢」公諸同好。<br>隻股發出自願性公告嗰日收市報6毫，翌日競價時段高見7毫，結果以6毫4開出，開市5分鐘內見全日高位6毫9。早起身喺競價時段或者開市買入，跟手順便掛高幾格沽貨，先至有錢賺，否則即日鮮頂多都係打個和兼輸使費，磨爛蓆者睇嚟就凶多吉少。<br>敏妮冇話想跣Mr.B，因為敏妮相信呢啲自吹自擂股都會提供短暫「驚喜」畀投機者，但就唔好有太多幻想。<br><br>溫敏妮<br> http://wanmanli.com/blogs/ </p></body></html>