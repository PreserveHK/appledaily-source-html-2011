<html><header><meta charset="utf-8"><title>九級骨牌效應　日系機最少貴一成</title></header><body><h1>九級骨牌效應　日系機最少貴一成</h1><p>日本九級大地震，引發另一場搶購災難。上星期，本港水貨場已全線告急！由於日本當地停電停產，骨牌效應之下，日系手機、頂級單反，以至日版遊戲都出現斷水斷糧嘅情況，更有水貨商表示，由於存貨數量唔夠，已開始要加價，機價最少貴一成！<br><br>記者：陳國輝<br>攝影：陳陶鈞</p><p>貨源短缺　3D機即時加價</p><p>手機品牌眾多，歐美牌子影響較小，相對日系機情況就嚴峻好多！喺先達專售日本機嘅三禾電氣店長Simon話，自從地震發生之後，唔單止日圓急升，增加成本負擔，更大難題就係當地運輸出現嚴重塞車，以往經UPS、Fedex兩日就可以送到；但上星期就足足花咗6日，甚至連速遞公司都話「唔會有確實到貨日期」，即是說，幾時有，幾時無，都要聽天由命。<br>「現時可以做，就係繼續出售存貨。」Simon話，最近新出嘅3D手機，貨源已經不足，加上日本運送無期，003SH以及005SH已分別加價$200；另外，三款熱賣型號，包括SH01C、F01C以及945SH高達特別版，暫時仍維持原價發售，佢話，當唔夠貨嗰陣，最少會調升百分之十。</p><p>日本推出無期　iPad23G升5%</p><p>現貨短缺，加價勢在必行，就連預定本月見街嘅NECN04C以及XperiaArc（日版），亦因生產線停電無限期押後；原本4月DoCoMo打算進行嘅全線日系機SIMUnlock，亦未有重推日期。至於大家最關心嘅iPad2，原定25號日本發售，亦宣佈取消。水貨佬話，雖然日本無貨供應，亦未見先達有明顯炒風，不過上星期3G版就加價5%，料25號之後售價會調整。</p><p>頂級鏡缺貨　Body賣斷市</p><p>「重災區」可能係單反DC！據相機專賣店DCPower阿俊表示，好似Canon、Nikon等已經喺日本官網上宣佈，由於當地廠房電力供應問題，Lens等光學元件需要暫時停產，而對本港，特別係頂級鏡頭嘅影響最大。<br>「地震發生之後，日製最受港人歡迎嘅F2.8頂級鏡頭率先被搶購，而淨Body更已斷貨！」阿俊話，喺日本生產嘅Canon淨機身，例如7D、5D、MarkII，以及NikonD3、F6早就賣斷貨，亦唔知幾時再返；至於呢期好Hit嘅M4/3相機如GF2，由於Body都喺日本生產，佢話存貨唔多，只夠應付8至10日。<br>不過，DC水貨市場就無手機咁活躍，現時賣街嘅主要係行貨，只有小量水貨出現炒風；再講，Canon水貨鏡頭最多炒升一成，以接近行貨價出售，情況未算誇張。</p><p>老任3DS微升　《無雙》見$700</p><p>Game界亦受到天災影響，但主要係日版遊戲延遲發售時間。例如PS3嘅美版《人中之龍4》、NDS《實況Golf》同埋Wii《遊戲王5D》等，全部都未有正式推出日期；但據Game場人士阿康話，其實《人中之龍OfTheEnd》以及《真三國無雙6》，喺未推出前已經有一部份流入市面，未知幾時推出情況下，更炒升至$600至$700！<br>遊戲主機亦出現炒風，據講，推出唔夠一個月嘅老任3DS，雖曾於一星期內急跌成千蚊，不過地震災難後，售價有回升之勢。據講，淨機價已由最低點$2,100回升至$2,300多，若供貨情形持續惡化，或會進一步加價；另外，有網上消息指PS3因海嘯被冲走12萬部，不過阿康話對機價仍無任何影響。</p></body></html>