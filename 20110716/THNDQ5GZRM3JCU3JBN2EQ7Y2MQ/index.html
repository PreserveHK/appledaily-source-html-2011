<html><header><meta charset="utf-8"><title>公立大學漸莫財 - 左丁山</title></header><body><h1>公立大學漸莫財 - 左丁山</h1><p>歐洲大學絕大部份係國有教育機構，資源由中央政府自預算劃撥，政府有錢時，大學唔怕冇錢，但好似家咁樣，希臘、愛爾蘭、西班牙、葡萄牙、意大利等國家財赤問題不斷浮現，英國叫做好啲，其實莫財到極，最重要嘅退休福利、醫療福利都要削減，大學經費豈會唔「咳咳咳」吖！Cut完大學經費，仲要增加學費㖭，故此不少大學生上街示威，抗議，美國加州大學柏克萊分校亦是如此。但現實就係現實，政府冇錢叫窮噃，公立大學嗌破喉嚨，都係攞唔到公家錢嘅啦，想要求存嘅話，唯有向私人籌款，但立即俾左翼學者學生指責為「大學教育商業化」，德國法國曾有設立私立大學之議，講吓啫，都俾學生鬧到暈。歐洲學生視私立大學如瘟疫，但美國最好最精英嘅大學就係私立大學，以哈佛、耶魯、普林斯頓、史丹福等等最廣為人知。私立大學點解咁巴閉？第一個公開秘密就係有錢，每年籌款不斷，成立留本基金去投資，錢賺錢，不斷累積，大學有錢就有資源搞尖端科研，與支持長期花費嘅基礎研究、人文社會科學研究。第二樣就係不受政府支配，自行收生，不會為招生而招生，例如史丹福只得四千學生，而州立UCLA就有四萬學生，淨係睇學生數目，就知道史丹福學生見教授嘅機會大好多。<br>但州立大學有其用途，就係擴大平等接受高等教育嘅機會，私立大學嘅目標就係訓練精英。美國私立州立大學相輔相成，而二十世紀全力向前衝，好快就勝過歐洲啲公立大學，科研成就超越舊世界。到咗廿一世紀，歐洲公立大學制度受傳統及財政缺乏嘅影響，好教授不斷橫越大西洋去美國，好難與世界競爭。</p><p>喺亞洲除咗日本之外，似乎冇乜名牌私立大學，基本上全部係公立嘅，好彩亞洲近四十年來不斷增長，公共財政仍可支撐公立大學嘅發展與成長，最佳例子莫如新加坡，但一旦亞洲經濟步入頗成熟階段，會唔會步歐洲後塵呢？香港在2000、2003年之時，政府面對財赤，咪一樣削減大學撥款，令大學盡力緊縮！香港現在開始有私立大學嘞，向美國式趨前一小步，係好事啫。</p></body></html>