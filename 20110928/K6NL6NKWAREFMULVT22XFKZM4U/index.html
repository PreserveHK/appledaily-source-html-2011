<html><header><meta charset="utf-8"><title>大學玩笑 - 左丁山</title></header><body><h1>大學玩笑 - 左丁山</h1><p>聖母大學吳幼仁教授生於一九五○年代，那時候本港大學只有港大一間，好多父母都只希望兒子上大學，女兒盡快做文員、秘書、護士，嫁得好丈夫，送女兒上大學者，少之又少，與今天之大學女生佔五成以上嘅情況，完全唔同。吳幼仁教授得媽姐資助一年大學學費，視媽姐為恩人，後來正式上契，認咗媽姐為契媽。契媽家九十三歲咯，見到契女能在人才競爭最為激烈嘅美國大學商學院做到院長（Dean），當老懷安慰。可惜「桃姐」故事已拍成電影，揚威威尼斯，否則嘅話，吳教授與媽姐FungYau之故事，亦可改編上銀幕。<br>聖母大學係天主教私立大學，奧巴馬就任總統不久後，曾應邀到大學演講，有一批學生示威抗議奧巴馬到訪，於是講者照樣講，示威者照樣抗議，之後再冇人提，當然亦冇甚麼委員會去調查誰人奉承總統，竟然邀請支持墮胎嘅總統到天主教大學演講，亦唔會有人小器狹隘到高叫校長滾回佢母校。香港不少大學生見得世界少，冇乜國際視野，傳媒好推波助瀾，於是往往小事化大事，根本不值一提。聖母大學之商學院名為MendozaCollegeofBusiness（門多薩商學院），商學院成立於1921年，至今有九十年歷史，係JohnFrancisO'Hara神父倡議嘅，後來奧哈拉神父成為大主教兼聖母大學校長，故此商學院有一段長久有紀念價值嘅歷史。在2001年，NetAppInc嘅TomandKathyMendoza捐咗一筆錢俾聖母大學，大學以歷史悠久，聲譽卓著嘅商學院命名為MendozaCollegeofBusiness嚟多謝佢地，唔，好彩冇一批小器小心眼嘅校友去示威反對商學院命名，要求校長滾回母校，唔似得香港兩三位醫生咁樣。</p><p>大學之間互開玩笑，事本尋常，但因事而敵視非本校畢業生嘅校長，就未免羞家。肥仔Ｋ中學時到耶魯參加夏令營，見到大學內有Ｔ恤賣，心口中有個HARVARD嘅大字，佢覺得奇怪，何解耶魯co-op賣哈佛Ｔ恤？行埋去睇真啲，Ｔ恤近腰部份有一行細字becausenoteveryonecangotoYALE！後來佢到咗哈佛，co-op內有YALEＴ恤出售，又係有行小字，becausenoteveryonecangotoHARVARD，如此玩笑，無傷大雅。過界亂噏，近乎人身攻擊，就會自暴其醜。</p></body></html>