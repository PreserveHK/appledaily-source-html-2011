<html><header><meta charset="utf-8"><title>只許老闆怨便秘 - 陳也</title></header><body><h1>只許老闆怨便秘 - 陳也</h1><p>念幼稚園低班牛王頭的「志願」是做賽車手和發掘恐龍的探險家。高班開始喜歡足球，直至現在二年級，仍然說長大後要踢波。踢波搵唔到食，似乎已是本地經濟權威定論。既然如此，全家現在開始鍛煉，少食少餐，練成絕世縮胃，餓死是無有怕的，至怕孩子將來要被那些社會才俊企業老闆財大氣粗教訓：「後生仔，唔好再怨！打好你份工，老闆叫你食屎就食，睇見老闆食屎都要讚醒，否則邊有機會你上位！」養一個孩子，心血不止四百萬，沒理由送羊入虎口，遭這些額頭鑿住$的上流人蹧質。是的，我就是某某功能組別議員口中「過份保護子女」的家長。孩子不笨，跟上晒位的傍友打工，半日都嫌長。「那些80後，上班一日就冇影！」係，咁你都唔明？這些老闆界，跟北京打交道話頭醒尾，跟有錢人出入，世交前摯友後，肉麻當有趣，那模樣，不是跟見到狗餅肯直立請請的貴婦狗沒兩樣嗎？後生仔眼尖，睇通透了老闆是賤骨頭，不劈炮，難道學他們一樣，做小圈子寵物狗過世？<br>我承認是激進阿媽，網絡升呢世代，對社會有承擔有睇法的後生懂得武裝，多運動少食兩餐，維持低收入但高品質的自主、人的生活。老闆叫你不要再怨？TMD拉屎和拉不出屎都會怨啊。</p></body></html>