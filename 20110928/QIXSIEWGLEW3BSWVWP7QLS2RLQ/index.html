<html><header><meta charset="utf-8"><title>11萬易上車　亮燈　GoodMorning</title></header><body><h1>11萬易上車　亮燈　GoodMorning</h1><p>喺呢個通脹年代，除人工外，似乎乜都縮水。車主想慳啲都幾難，起碼油費仲高企，大車換細車可能更實際。而最近起亞KIA推出新一代Morning，相信可以食正呢條水！約十一萬元嘅車價，選擇已經買少見少，何況Morning由內至外貫徹大件夾抵食原則，不得不讚句GoodMorning。<br><br>記者：趙慧敏　<br>攝影：蔡家輝　<br>Model：Candy@GME</p><p>醒目燈組更活潑</p><p>趁住日本車元氣未復元，韓國車亦趁機推出新車款以攻陷平價車市場，起亞早前才推出令人眼前一亮嘅SUVSportage，家又再出Morning（歐洲版叫Picanto），雖然香港人對韓國車的要求是最緊要平，不過不得不承認，起亞近年喺車形上確實大躍進，呢方面多少與它於歐洲市場落地生根有關，令車形及性能更歐化。<br>呢款Morning喺香港雖然主攻上車盤市場，不過細小車身啱晒遊走歐洲市區小路，並非單純滿足「新手上路」嘅要求。外形為了更迎合年輕人品味，今次Morning的設計更添活潑，例如重新設計的鬼面罩、原來圓碌碌的頭燈改為菱形、一盞醒目霧燈令眼神份外凌厲，意外帶來Mazda2的笑面影子。不過最意外的，就是於Sportage移植過來的LED日光燈，無諗過平平哋嘅車種，都可以有呢種優雅設計。<br>至於其他配件一樣無將貨就價，單是側鏡都附設指揮燈，車尾重新設計的V形尾燈再配上LED燈組，這個光影組合夠晒照！</p><p>擁大尾廂載貨</p><p>新一代Morning雖然擁有3,595×1,595×1,490mm輕巧體形，不過已較上一代稍大，一般大男人坐後排，雙腳都有不錯的伸展空間。至於尾排座椅可以摺叠騰出載貨空間，是理所當然的要求，不過最搞鬼的，是摺合時要先將後排坐墊拍起，令載貨空間更上一層樓。<br>代理第一時間推出的MorningEX1.2公升自動波版，用上全新設計的Kappa系列可變氣門技術直四引擎，最高可輸出87匹馬力，於4,000轉時更可輸出達121Nm扭力，雖然馬力一般，不過勝在駕駛時流暢感十足，於四速自動波箱協助下，加速反應不俗，在大帽山兜了一轉，攀爬斜路，動力依然源源不絕，加上車身紮實穩重，沒有車仔慣常出現的輕飄感覺，值得一讚。</p><p>KIAMorningEX</p><p>引擎：1248cc直四<br>馬力：87ps/6,000rpm<br>扭力：121Nm/4,000rpm<br>傳動：四前速自動波前驅<br>售價：$118,000<br>查詢：27609933（起亞汽車）</p></body></html>