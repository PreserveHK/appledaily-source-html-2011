<html><header><meta charset="utf-8"><title>新立法會大樓　裝修奇劣驗樓師搖頭：冇理由收貨</title></header><body><h1>新立法會大樓　裝修奇劣<br>驗樓師搖頭：冇理由收貨</h1><p>【本報訊】為了讓特首曾蔭權下月到新立法會大樓宣讀任內最後一份《施政報告》，新大樓火速完工，卻賠上質素。本報請驗樓師到新大樓驗樓，發現差劣的裝修手工觸目皆是，空心磚、玻璃崩花、儲物櫃「高低門」、層板傾斜、地毯輕易揭起、假天花凹凸不平、消防喉竟沒開關噴嘴、殘廁自動門失靈。驗樓驗到「擰晒頭」的詹濟南直言：「真係冇理由收貨！」　記者：姚國雄</p><p>立法會新大樓陸續入伙，本報前日與工程監督師詹濟南（阿詹）到新立法會大樓辦公室驗樓，驗樓單位位於9樓全層民主黨議員辦公室。一個小時的驗樓過程，走遍辦公室、議員房間、洗手間、茶水間，盡見甩漏瑕疵。</p><p>地毯不平牆紙起泡</p><p>一到埗，阿詹已經聽到地上傳來「咿咿」聲，原來是地毯下的地台安裝手工差劣，受壓發出磨擦聲音，地毯又凹凸不平，「工人鋪地毯時應該好倉卒。」在場的民主黨議員張文光輕易便拉起其中一塊地毯，「政府大樓叫『門常開』，我哋嘅辦公室叫做『毯常揭』。」辦公室假天花板安裝也甚「求其」，參差不齊；會議室牆紙「撲」起，阿詹指是黏貼時塗膠水不勻所致，牆紙或會整幅剝落。<br>辦公室的全新傢俬裝嵌手工差，幾乎每個櫃也「高低門」，儲物櫃層板塊塊不平衡，成魚骨狀向下傾斜，張文光挖苦是「後現代設計」。辦公室不少房門攣曲，關門後，罅位可揳入三個硬幣；落地大玻璃遠看美觀，近看肉酸，崩花情況嚴重，阿詹直指必須更換。</p><p>「消防喉冇嘴好奇怪」</p><p>新大樓已有不少職員上班，但消防設備卻「裝假狗」，阿詹檢查救火喉，發現只得膠喉一條而沒有開關水掣的「喉嘴」，阿詹說：「我懷疑係冇水出，消防喉轆冇咗喉嘴好奇怪，點解咁都會走雞？呢啲救火設備好重要，要認真check，冇理由漏咗個喉嘴都唔知。」<br>走入茶水間，水龍頭鬆動、廚櫃層木板過闊，只能斜擺；洗手間滿佈空心磚，或隨時掉下，洗手盆上的鏡子高低不一。傷殘廁所門本是按掣後自動開關的先進設施，但檢驗時，按掣後不能關門變「門常開」，「咁點小便呀？實走光啦。」<br>阿詹指承建商用料並非太差，但手工實在差勁，「睇得出工人係好趕住做裝修，犧牲咗質素，話晒呢個係立法機關，咁嘅裝修質素唔應該有。」他說，若承建商如此交樓予商業機構，客戶絕對唔收貨，「一定俾個客鬧死」。他認為立法會應要求有關方面妥善執漏，否則日後維修成本會更高。</p><p>立法會新大樓10大甩漏逐處捉</p></body></html>