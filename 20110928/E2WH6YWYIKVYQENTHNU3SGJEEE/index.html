<html><header><meta charset="utf-8"><title>城城開騷女友冇飛</title></header><body><h1>城城開騷女友冇飛</h1><p>郭富城將於12月18至27日假紅館舉行一連十場「舞臨盛宴」世界巡迴演唱會（香港站）2011，城城昨在記招表示要超越上次「舞林正傳」演唱會，故今次有無形壓力。問到投資多少？城城謂所有都會投放在製作上：「喺平地同喺450度旋轉舞台上跳舞已經滿足唔到我，於是我諗到凌空跳舞，冇威吔。」問女友熊黛林訂了多少門票？城城說：「唔知，我拒絕所有朋友、屋企人訂飛，連媽媽都冇優惠。」<br>另外，黎明將於12月5日至11日在紅館舉行演唱會，有粉絲一早排隊霸定靚位撲飛，不過粉絲卻發現炒飛黨，炒飛黨聘請南亞裔人士搶購門票，令不少粉絲想買靚飛都撲空。炒飛黨更在網上兜售門票，門票飛炒到八百至三千元不等，黎明方面亦在黎明的facebook提醒粉絲不要受騙。採訪：黃曉妍<br>攝影：陳慧安</p></body></html>