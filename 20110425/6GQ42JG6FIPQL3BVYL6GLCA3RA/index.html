<html><header><meta charset="utf-8"><title>馮仁昭四圍超：樂瞳人氣升繼續做慳妹 - 馮仁昭</title></header><body><h1>馮仁昭四圍超：樂瞳人氣升繼續做慳妹 - 馮仁昭</h1><p>無綫新劇《點解阿Sir係阿Sir》播咗一個星期，最先彈起受網民注目嘅唔係主角陳豪或者楊怡，反而係連對白都冇嘅大茄蔡嘉寶（Akina）同飾演K4成員嘅樂瞳，其中樂瞳唔單止撼低糖妹榮登高登女神，佢喺tvb.com人氣榜更加揮低一班小生花旦排第一，認真巴閉。<br>原來樂瞳同糖妹一樣慳家，平時出入主要係搭公共交通工具，前日佢出席完九龍灣嘅活動，去咗附近一幢工業大廈做嘢，到下晝約五點離開。之後樂瞳一支公行去九龍灣港鐵站，搭港鐵返天后屋企，其間有唔少男仔眼望望，但佢冇理會，只係邊搭車邊㩒電話消磨時間。</p><p>獲支持感開心</p><p>其實樂瞳喺《點》劇嘅角色成日蝦蝦霸霸，都幾乞人憎，噚日馮仁昭同佢傾開電話，佢話初初都擔心俾人鬧：「諗住會有好多惡意批評，甚至成為少女公敵，估唔到出嚟個反應係咁，仲有好多女仔fans支持，好意外，可能啲人覺得我着校服個樣OK啦！有咁多人支持好開心！」</p></body></html>