<html><header><meta charset="utf-8"><title>黃金視窗：哈爾濱父女笑中淚</title></header><body><h1>黃金視窗：哈爾濱父女笑中淚</h1><p>人稱「大口青」的王青和無綫女藝員周家怡最近在劇集《花花世界花家姐》中結緣演哈爾濱父女，江湖大佬同時又是帶女洪郎，雙重身份的他非常溺愛智障女兒皎皎，慈父護女脫險一幕，大口青現場提出加插孭女離開，家怡則嬌嗲伏父背。這溫馨鏡頭不僅凸顯父女情深，還淡化江湖大佬的戾氣，同時也滲出皎皎cute爆一面。　撰文：比華利</p><p>每晚追看無綫劇集《花花世界花家姐》，除了chok王林峯狂冧智障珠珠佘詩曼孭起主線，圍繞這對另類情人身邊、由王青和周家怡扮演的江湖大佬哈爾濱父女，同樣鬼馬搞笑，是周家怡繼06年無綫劇《火舞黃沙》中演兔唇女後另一突出的角色。周家怡扮的哈皎皎與阿佘的珠珠同是智障，皎皎生於江湖之家，為人甚具義氣，就算智障也願為友人兩脇插刀。</p><p>孭女幫角色加分</p><p>大口青不苟言笑時，外貌具殺氣，他扮演江湖中人入型入格，不過他的角色有別一般大佬，他要單親照顧智障女兒皎皎，平日在手下面前充滿威嚴，但一面對女兒便軟化變臉成慈父，有女萬事足。最令觀眾留下深刻印象的一幕是哈爾濱出手救女，他離開時還孭着撒嬌的皎皎，父親孭女兒現實生活中隨處可見，但江湖大佬卸下身份孭着智障女兒的場面，雖然很戲劇性，但勝在令人笑中有淚。<br>細問之下，大口青和家怡異口同聲表示這畫面是爆肚戲，沒想過出來效果令觀眾感動。訪問當天，慈父重演孭女場面，他邊孭邊說：「唔辛苦，家怡好輕啫。」現實生活是兩女之父的大口青，鏡頭前後均是名副其實好爸爸，他說：「我接演哈爾濱，好想交代佢係一個好人，本身我又唔靚仔，惟有用本性將角色扭一吓，希望幫佢加分，呢場戲正好可以表達出嚟，江湖大佬只係佢份工，工作以外佢都係好爸爸。」</p><p>家中練習遭投訴</p><p>大口青表示《花》劇是喜劇，要為觀眾炮製笑彈，所以演繹上有別其他劇集，他認真分析：「拍喜劇要一take過，NG重演就好難搵返嗰個空間同自然感覺出嚟，成個眼神同肌肉面貌都唔同晒，再做就『滑牙』。」幸好兩父女很有默契，演來不慍不火，恰到好處。<br>首次扮智障的家怡，演來自然不浮誇，歸功她下了不少苦功，她說：「皎皎呢個角色背景較複雜，佢爸爸係江湖大佬，自幼出入麻雀館，爸爸錫到佢燶，又縱個女，身邊又有三個跟班差遣，某程度上佢係好幸福，佢嘅世界好簡單。遇到乜嘢大難題，皎皎總有老竇代為出頭。」家怡表示事前曾到智障學校取經，她說：「智障人士同普通人分別唔大，佢哋只係動作緩慢啲。」<br>為了突出皎皎的小聰明，家怡特別在演繹加點心思，她說：「扮智障係一秒都唔可以鬆懈，成日要好集中精神講對白，吓吓要青筋盡現，用力講嘢，所以收工零舍攰。」為了經常保持皎皎上身，家怡有時回家都繼續大聲練習講話腔調，她說：「阿爸阿媽會投訴我好嘈。」</p><p>被青哥惡樣嚇怕</p><p>家怡與大口青演過螢幕父女後，二人感情也如父女般無所不談，她說：「記得最初知道同青哥合作，我好驚o架，佢畀我好爆嘅感覺，相處落發現青哥其實得個樣，佢為人好有教養，最近我先發現佢真係我爹哋啲朋友。」大口青指家怡與他在澳洲工作的女兒年紀相若，難怪他們鏡頭前後，老竇阿女都叫得零舍親切。</p><p>珠珠皎皎　姊妹情深</p><p>佘詩曼和周家怡在無綫劇集《花花世界花家姐》中扮演智障死黨珠珠及皎皎，姊妹情深，鏡頭後兩女也私交甚篤，所以演來份外入戲。<br>阿佘飾演的珠珠性格單純天真，家怡演的皎皎因為父親是江湖中人，自幼在麻雀館長大，雖是智障女，但為人較醒目，二人演繹方法有別。家怡表示早在劇集《無名天使3D》與阿佘結片緣成好友，她說：「我哋大家都係義氣仔女，講嘢好直，諗到乜就講出嚟，所以好夾，過往好多齣劇都合作過，呢次仲扮好姊妹，演嚟特別容易投入。」</p><p>嗌交眼濕濕</p><p>《花》劇有一幕交代珠珠和皎皎嗌交，火紅火綠之際，家怡說：「拍嗰場戲嘅時候，我哋真係拗到眼濕濕，好似小朋友嗌交就要玩絕交咁，好激動，大家真情流露眼有淚光。」不過導演卻嫌過火立即叫停，家怡說：「導演叫我哋用番輕啲嘅方法去演繹，希望嗌交中帶開心氣氛，咁樣同劇情適合啲，於是我哋NG再嚟過，始終導演喺外圍睇住，佢最清楚同客觀，我哋尊重佢建議。」</p><p>大口青不老秘笈：諗通生死</p><p>邵氏演員出身的王青在69年曾接拍張徹執導的電影《死角》，在影視圈打滾逾40年，他曾擔任龍虎武師和動作指導，近年成為無綫劇集綠葉王。</p><p>做運動強身</p><p>王青因為大口獲起花名為「大口青」，他於81年接拍電影《凶榜》，擘大口鯨吞狗肉卻鯁死的一幕嚇親觀眾。現年62歲的大口青，樣貌不但較真實年齡後生，就算身材都沒發福，記者要求他解開不老之謎，大口青大方分享說：「我嘅心得係唔生唔死，最緊要個人諗得通，要畀自己保持心境開朗。」<br>大口青表示生老病死是人生必經階段，不過重點還是要看得透澈，他說：「生係管唔到，死又唔知幾時，家企喺中間，大多數人都係病死，所以我哋要自己學識點樣避開病，最佳方法係強身健體做運動。」故他有空便打網球和游水，偏抗拒圈中男星至愛的打golf，大口青說：「有次喺澳洲打完，曬咗成日，我返到屋企畀老婆笑我變咗『陰陽人』，曬到塊面半黑半白，我又嫌打golf唔夠運動量，寧願一星期游四日水好過。」大口青自爆運動後食量增加，要擦四大碗飯先夠飽。
</p><p>後記：中六合彩即開戲</p><p>其貌不揚的大口青明知自己非男主角材料，就算只獲派演劇集小人物，他仍會瞓身演出，令劇情生色不少，他縱橫戲行數十年，花甲高齡他仍敬業樂業，訪問後大口青對小記說：「如果我買中條六合彩，我會自資開部劇情片，呢個係我一直嘅心願。」熱愛演藝事業的他並非要圓男主角夢，他只希望有資金拍部好戲，下期端午節多寶彩金，小記就祝你好運！</p></body></html>