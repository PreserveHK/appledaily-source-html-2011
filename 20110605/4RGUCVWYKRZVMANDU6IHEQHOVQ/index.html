<html><header><meta charset="utf-8"><title>五大人氣卡通　米奇手機至Like</title></header><body><h1>五大人氣卡通　米奇手機至Like</h1><p>每晚靠電視汁撈飯嘅粉絲，睇見天真無邪<br>嘅花家姐及PigPig豬公仔，唔知有無心動自己都想整番隻？但創作邊有咁易，若結合埋數碼產品功能，就難上加難！今日介紹5款CrossoverIT產品畀大家，其中鵝蛋形DisneyMobile唔單止的骰可愛，仲能一按鍵播歌，儲齊米奇、米妮一對，花家姐睇見都心動！<br><br>記者：陳國輝　<br>攝影：王文忠　<br>Model：Mangie@Zmodel</p><p>一按式音樂播放</p><p>驟眼睇，又幾似USB手指喎！其實Disney已經唔係第一次出手機，以往偏向較成熟韓式摺機，又或是好傳統嘅直身設計。呢部M21都算破格，人人鬥巨芒，佢就獨愛不足1"嘅OLED屏幕，唔好話睇Wallpaper定係電影，就連睇中文短訊都有些少吃力。不過，M21嘅鵝蛋形設計更加矚目，重量只得50g，再襯埋機背嘅米奇或米妮公仔，花家姐實鍾意啦！老實講，功能唔係佢賣點，M21最強娛樂都只係一按式音樂播放，內置FM收音機，空閒時都可解悶。</p><p>主要功能：GSM三頻手機、0.95"OLED屏幕、音樂播放器、FM收音機、內置microSD卡槽<br>顏色：啡、白</p><p>HelloKitty喇叭　強播2.1</p><p>吉蒂亦唔係首次同iPhone玩Crossover，今次係一款採用2.1聲道嘅喇叭！Kitty頭上支援iPhone/iPod，可插住播歌或充電，而兩邊耳仔就變成有360度環迴效果嘅左右揚聲器；至於底部，仲有個低頻Subwoofer，聽快歌都掂！</p><p>主要功能：2.1聲道、88mm超低音喇叭、超低音SubWoofer、360度環繞聲<br>顏色：白×紅、白×粉紅、全粉紅、粉紅×黃</p><p>三眼仔CD機好Cutie</p><p>無iPhone/iPod唔緊要，不如聽番音色更加靚嘅CD。睇過《ToyStory》都知佢就係三眼仔，最過癮係CD盤就喺口入面，支援CD-R及CD-RW，仲可以收聽FM/AM電台節目；另一特點係乾濕電池兩用，就算拎出街，一邊BBQ一邊聽歌都無問題。
</p><p>主要功能：可播放CD/FM收音機、乾濕電池兩用、液晶屏幕、LineIn接口</p><p>StarWar角色耳筒</p><p>終於有樣男性化嘅Crossover電物！呢款StarWar耳筒以電影角色為設計藍本，總共有4個款；值得一提係耳枕位特別舒適，並可作高低調校，但對音色要求就不能太高喇！</p><p>主要功能：舒適耳枕設計、約1米長3.5mm線頭、高低調校、20mW輸出<br>款式：R2-D2、BodaFett、Snowtrooper、Yoda×Rex</p><p>鬆弛熊能歌善舞</p><p>睇落以為只係毛公仔，其實佢亦兼容iPhone/iPod以及任何3.5mm裝置；用3粒AA電池就Work，唔算大食；更有趣係播歌陣，鬆弛熊更會隨音樂而跳舞，當正床頭擺設啱晒！</p><p>主要功能：支援iPhone/iPod/CD/PC、約1米長3.5mm線頭、最大輸出0.25W<br>顏色：啡、白
</p><p>（a）朗天科技（31240341）<br>（b）Daniel&amp;Co.（24331828）<br>（c）JCChop（31022783）</p></body></html>