<html><header><meta charset="utf-8"><title>老少不同 - 左丁山</title></header><body><h1>老少不同 - 左丁山</h1><p>從中環乘的士去跑馬地，司機似係一位老翁，但精神爽利，講說話夠大聲，左丁山平時一上的士就閉目養神，不與司機交談，但呢日只係講咗一句：「今日好景噃，交通咁暢順，唔塞車嘅！」老司機就立即跟住上，自爆身世坎坷，滔滔不絕，由中環講到跑馬地，左丁山唯有得個聽字。<br>司機猛講中環邊幅地平，邊幅地貴，似乎十分熟悉，左丁山忍唔住問一句：「你點知呀？」老司機話：「我一九四七年來港，做過乞兒仔，老竇係二世祖，將阿爺啲家產敗晒，一味吸鴉片，賭番攤，包二奶三奶四奶，打完仗就乜都冇晒，捨棄五個仔女不知所終，我冇人家收留，流落街頭做乞兒仔，以麻包袋做衫，捱大自己。今年七十一歲咯，揸的士四十年，冇放過假一日，我乜都唔信，只係信錢，每晚返到屋企數銀紙，我就好快樂。」左丁山又問：「你有無仔女呀，佢地養你啦！」司機答：「駛乜佢地養，佢地三個已經大學畢業，好少理我，佢地咁叻，又唔駛我理佢地呢！」<br>此乃獅子山下故事，講出嚟，啲八十後、九十後梗係又話out晒嘞，仲講！獅子王寫來電郵叫左丁山睇YouTube，關於一班八十後騷擾黃埔花園百佳，驚動警察一事，此片段幾長吓，可能係班年青人自拍上網嘅，佢地騷擾之後，到餐廳飲茶，各自對咪表述發言一番，自鳴得意。左丁山睇到悶，聽咗一半就「轉台」。呢班後生仔與上述司機好似來自兩個不同星球，後生仔似係飽食無憂米，以示威、騷擾他人嚟取得成就感、滿足感，老司機就一世人死做死做。俗語有云，牛耕田、馬食穀，老司機一代死捱，為香港奠定繁榮基石，似足耕牛，一啲新世代就係馬食穀，唔駛搵米，有時間去策劃示威。示威本是一個學習過程，最怕一啲人不知如何學習，除了嗌口號與靜坐馬路之外，一啲道理都學唔到，只知跟「大佬」。如果泛民政黨以為可以靠呢類動作爭取民意，明年攞到更多選票嘅話，因住踩中西瓜皮。</p></body></html>