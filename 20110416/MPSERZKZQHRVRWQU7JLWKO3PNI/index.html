<html><header><meta charset="utf-8"><title>搓圓又㩒扁　矮仔多冧計</title></header><body><h1>搓圓又㩒扁　矮仔多冧計</h1><p>深明旅行車屬近年香港男士們的新寵兒，香港代理近年都變得積極引入旅行車款式，好似VOLVO最新到港的V60T5，同樣以大尾櫳旅行車招客，不過就一洗過往V系的方形笨尾造型，以超扁平車身及圓渾尾臀打造動感一面，呢個矮仔仲夠晒多計冧女埋身。<br><br>記者：許維雅<br>攝影：林栢鈞<br>Model：Hazel@GME</p><p>車身線條留住跑味</p><p>早於舊年年中，VOLVO已於葡萄牙首次發佈全新車系S60及V60，S60於去年8月打頭陣來港，以為旅行版V60會緊隨其後，點知一等就半年。不過遲到總好過無到，同埋香港已唔算慢，仲有好多國家都未有。廠方淡淡定施施然，可能因為對全新V60充滿信心。<br>標誌住VOLVO改革里程的60車系，房車S60的年輕外形帶來了不小驚喜，跟S60一脈相承的V60旅行車，車頭造型完全一樣，大圓Logo章配五點式鬼面罩最搶眼。雖然車身的長闊高同是4,628×2,097×1,484mm，但V60將C柱及D柱升高、將下半身及尾櫳放大，令視覺上有拉長車身的效果，再加埋下斜車頂及尖尖尾窗的造型配合，視覺上好似將車身㩒扁了，令旅行車更有跑味。至於車尾的L標記尾燈更搶眼，尾泵把為圓渾尾臀帶來不錯的肌肉感。</p><p>特大儲物空間　女士最Buy</p><p>V60的DemoCar以白色車身配襯淺啡皮櫳出場，個人認為係最佳配搭。白車身可凸顯動感形象；而啡櫳則令大量電鍍點綴的車廂增添更多貴氣。向來實用性更高的旅行車，可以40:20:40的比例摺合後排座椅，輕鬆方便的步驟換來692公升的特大儲物空間，不少女士最Buy，點瘋狂Shopping都唔使就住就住。<br>不過最可惜的，就是未有機會試到304匹馬力兼備四驅的T6頂級版，幸好2公升連渦輪增壓引擎的T5版本都有240匹馬力，配合六前速Powershift自動波，0-100km/h只需7.7秒，家庭車一樣可以有力量畀爸爸瘋狂一番。<br>至於60車系的另一大突破，可以識別途人防撞的PedestrianDetection安全系統，到港版本欠奉，實在有點若有所失，最後只保留防止跟車太貼的CitySafety，於時速30km/h以上，感應器會偵測6至8米前車的距離及速度，自動煞車減低碰撞機會，仲有ABS及EDB煞車系統等協助，安全貼心夠溫柔，係另一令女士倍覺安心的優點。</p><p>車展首10部即平3萬</p><p>好多車主等V60等到頸長，想親身接觸，可於今日上午11時至晚上8時，到九龍塘又一城LG2層舉行的V60車展慢慢欣賞，即場訂購新車，除可獲精美禮品一份，頭10名車主更可即場減$30,000。</p><p>V60T5</p><p>引擎：1,999cc直四Turbo<br>馬力：240hp/5,500rpm<br>扭力：320Nm/1,800-5,000rpm<br>傳動：六前速Powershift自動波前驅<br>售價：$499,000（預售價$469,000）<br>查詢：29273388（維信汽車）</p></body></html>