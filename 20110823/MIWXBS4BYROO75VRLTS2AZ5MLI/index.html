<html><header><meta charset="utf-8"><title>女生之死 - 左丁山</title></header><body><h1>女生之死 - 左丁山</h1><p>八月十六日嘅蘋果日報頭版標題「中大迎新營玩死女生」，十分嚇人，令好多中大校友不安，左丁山一朝收到唔少電話，校友個個問：「唔係啩，真係有呢啲事？蘋果編輯寫標題時，有冇證據在手㗎？」<br>標題夠聳人聽聞，新聞內容就幾求其，冇證據顯示中大新生李小姐之死與中大迎新營有關連噃。翻查其他報紙有關李小姐嘅新聞，全部按已知情況報道，冇作大引伸至墮樓死亡與中大迎新營有關。<br>之後有在校學生/朋友傳來一篇學生文章，部份內容節錄如下：<br>「今天蘋果的報導令人很失望，因為中大迎新營經過蘋果的渲染，『淫賤』、『玩死人』等印象已經深深地植下在香港市民的心坎中。對於不少人來說，中大生幾乎已經與淫賤、變態劃上等號，他們相信這班社會的棟樑是一班三百六十五天都變態的『變態佬』。這對為數眾多的、很多院校的迎新營來說，是個絕對不公允的指責。<br>迎新營和大學一向都強調『自主』，我們都希望每個大學生入到大學都能夠找尋到屬於自己的一條『路』，而我們都明白大學生要互相尊重彼此的路。因此，迎新營亦強調各個參與者『自主』，如果他們覺得迎新營的路線與他們想的不符，絕對可以『離開』、也可以選擇『不玩』，絕無任何朋輩壓力。實際上，每年大部份人都選擇留低，那是因為迎新營已經發揮到『凝聚新生』的首要目的。如果傳媒是中肯的去報導我們迎新營，他們又會報導有大部份人玩完我們迎新營後很多的感動、大部份人得到無數段的真摯友誼、和我們為了籌組迎新營所付出的汗水嗎？<br>我很有信心，中大迎新營是無辜的，是個別事件令女孩走上絕路。我很希望能夠說服大家，證明我們迎新營的清白。我知道我沒法喚起蘋果日報記者們心中的良知，但我希望讀者們，能夠好好判斷你們所看到的新聞是否屬實。」<br>據中大校內所講，李小姐只係參加物理系迎新營，係學生所講之細O，並非全體中大學生參加之大O（OrientationCamp）今個星期先至舉行，細O好少玩到癲，多數係介紹課程，選科之類，每個學系、書院以及整間大學都有OCamp，主題各有不同，譬如一位中大醫生校友同左丁山講，佢當年參加醫學院細O嘅主要活動就係去石硤尾探訪獨居老人、關注老人問題。可惜吖，呢啲事冇記者會有興趣報道嘅！</p></body></html>