<html><header><meta charset="utf-8"><title>黑白車仔　色玩對碰</title></header><body><h1>黑白車仔　色玩對碰</h1><p>強烈對比永遠有更強嘅誘人魅力，否則魔鬼與天使嘅混合體，怎會令一眾宅男神魂顛倒！唔單止人，車要玩搶眼色系一樣可以畀眼球無比嘅刺激，黑白配都嫌單調，Suzuki呢款SwiftBlackinWhiteEdition以啞黑配白，又會唔會多啲刺激？連四條軨都要襯到絕，邊個話車仔唔可以玩出位！<br><br>記者：趙慧敏<br>攝影：楊錦文<br>Model：Annie.G@GME</p><p>上黑下白夠對比</p><p>Suzuki嘅Swift初次進行大轉款，無論價錢同外形，都擺明針對年輕人市場，既然係做後生仔生意，梗要多啲新意至催谷到佢哋嘅購買慾，所以今次代理唔止Upgrade配件咁簡單，呢個夏季就推出咗一款襯晒火辣天氣嘅別注限定版BlackinWhiteEdition。<br>新版喺外形上搞咗唔少花臣，其實Swift的的骰骰車形本來幾Colourful都襯得起，不過紅橙黃綠都嫌單調，玩黑白配似乎更啱年輕人口味。車身車窗加上最潮嘅魔鬼色系啞黑色，下半就係純潔味濃嘅天使白，TwoTone效果一絕外，兩邊側鏡及四條合金輪圈都唔好走漏眼，統一用咗黑軨，實行Cool得來帶出潮味，Young味一下子湧晒出嚟！</p><p>燈組最得歡心</p><p>新一代Swift外形上已經有大躍進，長闊高3,850×1,695×1,510mm體形，屬標準車仔格局，不過軸距則由上一代嘅2,380mm延伸至2,430mm，車廂內空間感絕對更加充裕。咁都仲未夠，車尾靈活嘅座椅摺叠，可造出最高870升嘅尾廂容積。此外，設計上確實花心思到極，最討我歡心嘅莫過於一系列燈組，尤其係設計獨特嘅尾燈配上紅色粗邊外框，確實係搶收視嘅焦點所在。<br>如果以為Swift只屬一般入門小房車就錯了，雖然它橫睇掂睇都係一架純種日本車，不過當踏入駕駛席，你就會發現它竟然可擁有歐洲車嘅操控，配上1.4公升直四引擎嘅小車，馬力最高輸出雖然只有95匹，不過扭力卻有130Nm，最高時速可達170km/h，無論走公路或迂迴嘅山路，都表現出其小辣椒本性。最近代理更推出$0首期出車，唔使左度右度，人人都可以即時「上車」喇！</p><p>SwiftBlackinWhiteEdition</p><p>引擎：1,372cc直四<br>馬力：95ps/6,000rpm<br>扭力：130Nm/4,000rpm<br>傳動：4速自動波<br>售價：$186,800<br>查詢：23320091（香島汽車）</p></body></html>