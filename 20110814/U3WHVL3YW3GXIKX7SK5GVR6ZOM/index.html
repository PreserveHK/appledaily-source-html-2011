<html><header><meta charset="utf-8"><title>有話兒：林峯憶霜霜愛不疚</title></header><body><h1>有話兒：林峯憶霜霜愛不疚</h1><p>過去半年，林峯萬箭穿心。承蒙舊愛潘霜霜關照。<br>潘霜霜斬件流出親熱照，自從第一輯床照曝光後，每星期的周刊出版前夕，林峯都如等死般聽着計時炸彈倒數的滴嗒聲，恐懼、茫然、驚惶、醜惡……百感交集。除了開工拍劇，他自閉、失眠、嚎哭、醉酒。「諗番轉頭，其實我都唔知自己當時點過。」今天的林峯笑說。<br>死去，活來。家人和公司的支持，令林峯跨過放棄界線。浴火重生，chok入紅館好不精采，但私下卻得了個影相恐懼症、妄想被害症。鏗鏘有聲的潘霜霜三個字，對林峯是不是一場噩夢？「唔會，係一段回憶。」他無悔，愛不疚。　撰文：朱倬誼</p><p>少爺仔林峯家境富裕，近年他順風順水，擢升TVB首席小生，劇接劇、紅館騷三連霸、連續兩年冧莊做亞太區最受歡迎香港男歌星，他的際遇，令很多男藝員恨到流口水。但人算不如天算，林峯被爆乳舊愛潘霜霜一鋪打殘，床照流出還要被女人數臭。面子尊嚴都丟了。</p><p>不停喊不停飲酒</p><p>潘霜霜是林峯入行12年來首個承認的女友，當然他唔認唔得，因為承認之日已流出兩人床照，但潘霜霜風暴確實讓他始料不及，當時他正拍攝新劇《回到三國》，卻日日為床照事件喊到變豬頭炳，做眼腫諸葛亮。<br>如今憶述床照事件，林峯也久不久嘆氣，他說：「係一個人生過程，人生係需要經歷，一定有甜酸苦辣。嗰段日子的確非常難過，我除咗搵經理人傾吐外，都唔知做得乜。我匿埋，都幾自閉，但每日要開工，面對傳媒同公司同事，自己一定諗多，人哋用乜嘢眼光睇你？自己擔心好多嘢，又要兼顧工作；但諗深一層，其實我好慶幸開緊劇，咁先令我更積極面對，因為當時壓力真係好大，冇人同我分擔到，淨係喊，不停喊，飲酒，瞓唔着，日日同經理人傾通宵，但我又唔知跟住發生乜嘢事，每一日擔驚受怕，仲有乜嘢surprise畀你？我好茫然，又要keep住手頭工作質素，唔可以令身邊人擔心。諗番轉頭，其實我都唔知自己當時點過。」<br>當時是恐懼抑或覺得醜？林峯說：「任何嘢都有。」怕fans離棄？「所有情緒堆積埋一齊，心情太複雜。」死去活來吧？他苦笑，「唔知點形容，搵唔到字眼。」跌到谷底，有沒有想過放棄娛樂圈？其實他有，「人生去到咁樣，係有諗過完全放棄，因為恐懼。我一直唔想身邊戰友同錫我嘅人，對我期望變失望，所以我每次盡足全力做嘢，但突然有咁嘅事發生，我點樣面對佢哋？好guilty（內疚）。」</p><p>從未嬲過潘霜霜</p><p>死完之後，又如何活過來？林峯有點眼紅紅地說：「係屋企人畀到我由心底嘅支持，細佬妹send晒message，『無論點樣，我一定支持。』你知唔知呢一句對我幾重要。我好慶幸有班好愛錫我嘅fans、同事，佢哋對我工作上同埋個人嘅信任，包括樂小姐（無綫高層樂易玲），我係需要呢份支持。」<br>林峯從天堂遊走地獄，潘霜霜對他而言算不算一個噩夢？他否定：「唔係，係人生一段回憶，因為兩個人一齊都有開心。我冇後悔，以後都唔會後悔。」早前潘霜霜再數林峯不是，往後她隨時咬住林峯唔放，直到永遠，林峯卻說他沒有嬲過潘霜霜：「唔嬲，唔諗㗎啦，反而希望佢好。」<br>一朝被蛇咬，但林峯總要戀愛，他失笑：「我真係驚，堅係驚。」他日拍拖會否拒影合照？「我家出去外面，唔好話同人影相，我連鏡頭都驚，只要任何雌性埋嚟，我戒備心都好重。」有鏡頭恐懼症咩？「唔係，係我同成個team都有妄想被害症。任何可疑、感覺唔自然嘅嘢，我哋都會好介意。」話說林峯好靚仔……「堅係唔覺。」未講完，咁靚仔嘅林峯經常往返內地，國產美女又進取，主動投懷送抱大把，他如何自處？「避囉。」但索女多的是，「咁點呀？」正常男人噃，「我工作唔正常就唔可以做一個正常人㗎啦。」那如何抗拒誘惑？「黐埋男仔多啲。」</p><p>拖藍莓全因雷氣</p><p>驚都要拍拖，難道一世做寡佬？林峯笑說：「我家過得幾開心呀，我幾易滿足。感情生活空白，我喺工作上絕對滿足到。玩玩具、打機、睇卡通片，一樣填滿到我。」你夜蒲Volar又拖藍莓劉俐？「Clubbing唔係太大問題，當時我哋講緊嘢咋。」但拖手就錯，家有白事轉頭去蒲也錯，林峯也承認：「係，諗番轉頭唔應該。嗰晚我真係開完會，冇辦法唔落去，成班好兄弟一齊做音樂，佢哋叫我過去嘅時候係兩三點，都已經飲咗唔少，我話過嚟打招呼，一嚟就成排人企喺我車面前，我點唔落去？我唔落去真係好唔夠雷。」見好兄弟，關拖住藍莓乜事？「好多人喺度㗎。」媾女啩？他依然那句：「梗係唔係啦，同佢冇可能，唔熟㗎。」</p><p>Chok到發熱發亮</p><p>Chok，是一個香港潮語，常用於偶像、o靚模出鏡時擺出懶可愛動作或懶型動作，此潮語始於前年，古巨基是早期被網民形容為chok的藝人之一，別名chok祖。後來由林峯將chok無限放大，被封chok王；加上chok鋒謝霆鋒及chok神謝天華，合稱娛樂圈四大chok王。<br>問林峯點睇其餘三大chok王，他笑說：「各有各chok啦。」天華在《潛行狙擊》chok到行，林峯雖沒收看，但他覺得沒所謂：「娛樂行業嘅目的就係娛樂大家，唔係娛樂自己，我哋好用心做嘢㗎，大家開心，得到自己想要嘅情緒就夠。」黃宗澤封天華chok神，林峯笑道：「佢（天華）好耐啦。」</p><p>自稱怕醜仔</p><p>早期林峯被指chok樣，他表示沒有因而不悅：「我由頭到尾從未試過一絲半點唔開心，由第一日講都冇，因為嗰時我都未知chok係乜，到知道後又覺得幾得意，我一啲都冇hardfeeling。」他更將chok發揚光大，索性推出《chok》一曲，他說：「呢隻歌係由chok呢個字出現冇幾耐，我哋已經諗緊，我哋希望將trend玩得叻玩得靚，好好彩大家都接受到。」<br>由chok、潘霜霜風暴、拖藍莓夜蒲到在戴思聰回憶錄中被爆年少媾女，林峯人紅是非多，他卻說：「唔係，唔知係咪我易入，唔知點解唔關事嘅嘢都變咗關我事。」於戴思聰書中被提到女同學鍾安妮，林峯只說：「我都唔知邊個，聽都未聽過，我嗰時係怕醜仔，讀男校㗎。我好錫佢哋（戴思聰一家），但呢件事令我個心幾唔舒服。」</p></body></html>