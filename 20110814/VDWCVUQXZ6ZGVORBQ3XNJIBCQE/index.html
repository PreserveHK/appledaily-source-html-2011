<html><header><meta charset="utf-8"><title>食典：一嚿水嘆燕窩甜品</title></header><body><h1>食典：一嚿水嘆燕窩甜品</h1><p>好多麻甩仔唔明點解燕窩咁受女生歡迎，講真燕窩又真係無乜味嘅，不過單單「養顏」兩個字已經夠晒煞食，係女生聽到都心動。「RegalaCafeandDesertBar」醒呀，推出「週日芒果燕窩」甜品自助餐，用清甜芒果配燕窩，肯定吸引一眾貪靚女生。<br>我鍾情燕窩芒果奶凍，夠Creamy，夏天食真係透心凉，燕窩滋潤，真係無可能抗拒囉。其他甜品都有好多選擇，士多啤梨芒果乳酪酸甜醒胃，果味十足。巧克力熱情果慕絲蛋糕配芒果勁香滑，加入新鮮芒果粒同熱情果啫喱，非常有咬口，最正係一嚿水唔使，天氣咁熱，當入場嘆冷氣Hea番個下晝都抵啦。<br><br>記者：徐務研</p><p>RegalaCafeandDesertBar（27221818）</p><p>地址：尖沙嘴麼地道71號富豪九龍酒店大堂<br>供應時間：逢周日3:00pm-5:30pm<br>收費：每位$98</p></body></html>