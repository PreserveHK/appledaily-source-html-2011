<html><header><meta charset="utf-8"><title>60吋流動影院　即拍即射3m遠</title></header><body><h1>60吋流動影院　即拍即射3m遠</h1><p>數碼相機真係取代到DV？Pen鏡窒、Zoom鏡走焦，單反又要手動對焦，人玩機、定機玩人先？SONY最近嚟個DV大換季，3DDV、裸視過你睇！最正係DV合併投影功能，3m投60"，唔使左駁右駁，呢啲先係簡單生活態度！<br><br>記者：王震遠<br>攝影：梁細權</p><p>有白牆　即睇片</p><p>SONY新推HDR-PJ30E都算落重手！高速BIONZ影像處理器，行全高清1,920×1,080（50p/50i）。咪睇機仔細細，鏡頭勁玩12倍光學變焦，17倍數碼延長遠攝，拍景點影人、Detail位實無走雞。最大驚喜係佢整合「短投」功能，求其搵道白牆就隨時開片！3m距離勁投60吋特大畫面，玩寸啲！瞓喺睡床位都可以Look片，相信就算屋企有天價投影機者，都未嘗如此糜爛享受！<br>做得流動影院，音效當然唔會流，HDR-PJ30E內置5.1聲道立體聲收音咪，加上風聲減噪功能，出街拍片就算大風啲都唔會有「沙沙」聲。播放器仲配備ClearPhase同S-Master數碼放大器，音質靚過普通DV多多聲啦！</p><p>玲瓏浮凸　雙飛攝錄</p><p>普通DV或DC，加支孖鏡、行套軟件就話拍3D！全新HDR-TD10E話要釐定新標準，佢係SONY首部DoubleFullHD全高清3D攝錄機；整個構造由雙SONYG鏡頭、雙ExmorRCMOS影像感測器同雙BIONZ影像處理器所組成，乜都起雙飛，比起單鏡頭拍出嚟3D片有強勁浮凸感。機身仲有個XtraFine3.5吋3D觸控式芒，直接裸眼睇片連3D眼鏡都慳番。<br>無3D電視嘅用家亦唔使驚住！因為佢叻在識得自動變番2D畫面；兩支鏡頭擁有10倍變焦兼光學防手震，自拍番套山寨《3D肉蒲團》都仲得！</p><p>新手入門3D<br>卡片機都影3D</p><p>DSC-TX100V擁有16.2百萬像素，36種靜態場景模式，屬新手入門卡片DC。不過最正係佢一樣影到3D相！在「3D靜態影像」模式㩒下快門，內部就會自動拍低兩張相，計算深度後會合成為3D相。</p><p>雙眼裸視機仔</p><p>Bloggie系列一向以細做賣點，今次推出呢款MHS-FS3K，亦加入大熱3D拍攝技術！Metal感機身內藏雙鏡頭同雙影像感測器，機仔細細照拍1,920×1,080高清影片，同500萬像素照片；2.4吋背屏仲可以裸視3D！</p></body></html>