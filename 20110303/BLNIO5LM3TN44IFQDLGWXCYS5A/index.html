<html><header><meta charset="utf-8"><title>中環在線：吳光正買飛甩雞毛　打造No.1名牌王國 - 李華華</title></header><body><h1>中環在線：吳光正買飛甩雞毛　打造No.1名牌王國 - 李華華</h1><p>如果問邊個係香港「名牌」嘅代表，大家會毫不猶豫話係潘迪生同JoyceMa馬郭志清。不過，呢個答案應該係10年前嘅事，今時今日，華華話係吳光正。<br>意大利時尚精品集團「飛甩雞毛」Ferragamo噚日發聲明，話佢哋已經將旗下奢華成衣品牌SalvatoreFerragamo8%股權，賣畀香港嘅吳光正家族，聲明無講用咗幾銀。除咗賣少少畀吳光正，總部喺佛羅倫斯嘅「飛甩雞毛」仲話，會增加喺大中華區分銷公司嘅股權，由50%升到75%。</p><p>名牌潘JoyceMa頓失色</p><p>「飛甩雞毛」掌門人FerruccioFerragamo話，佢希望咁樣做可以鞏固集團喺第三個千禧年奢華產業關鍵區域嘅地位。<br>查實吳光正幾年前已經同「飛甩雞毛」搭上，佢家族幾年前已經透過3間公司，經營連卡佛、Joyce（647）同埋俊思集團，而俊思就正正係「飛甩雞毛」同Guess等名牌喺香港嘅內地代理。<br>反觀「名牌潘」嘅名牌王國就開始失色，先失PoloRalphLauren，再失TommyHilfiger，真係賣少見少。至於JoyceMa更加唔使講，成間Joyce幾年前都已經過戶畀吳生。<br>收集咁多名牌，相信唔單止係個人喜好，仲記得，吳光正趁低將連卡佛收歸私人所有，其後買埋Joyce，早前更加想將佢私有化，但唔成功，不過無阻吳生繼續密密「買」名牌，心水清嘅都會諗，他朝名牌滿袋，打包上市，仲唔係No.1名牌股。家陣最多銀両買名牌嘅係中國同胞，吳生喺內地各大城市都有大商場，仲唔相輔相成。<br><br>mailto:LiWaWa@AppleDaily.com</p></body></html>