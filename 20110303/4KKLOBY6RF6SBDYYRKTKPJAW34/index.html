<html><header><meta charset="utf-8"><title>開心飛起：韓版手信$5唔使　24小時捧杯</title></header><body><h1>開心飛起：韓版手信$5唔使　24小時捧杯</h1><p>到首爾，個個都注定要做「咕哩」，一箱辛辣麪，幾斤泡菜，再一箱紫菜，但你並不介意，因為你覺得平靚正。不過小記希望你得到最低價格保證，要去邊間首爾超市才會抬得至抵至方便至舒服？首爾超市筍價搜尋專員在此！<br><br>記者、攝影︰吳美美<br>Model︰Cindy@Starzpeople<br>鳴謝：韓國觀光公社</p><p>E-Mart分店最多</p><p>跑去格價前，先介紹要比較的超市，同是遊客們至愛的3間：E-Mart、LotteMart及Homeplus。覆蓋範圍最多的一定是E-Mart，擁有百幾家分店，小記去的時代廣場分店就是集團旗下第124間分店，亦是首爾西南商圈最大的超市。LotteMart港人雖很熟悉，門市雖不夠前者多，但經常有樂天百貨相連，可順手過隔籬買護膚品手袋等名牌退稅。Homeplus形式會較似美國超市，即是賣的都會是大大件的，一箱辛辣麪分分鐘有50包。今次價格比拼的貨品，全都是熱門手信，究竟會一面倒勝出還是3家相差無幾呢？</p><p>買得多未必平</p><p>貨真價實，單就價錢看，E-Mart可以話係平霸，每樣都係佢價錢最低，可以話由頭帶到尾，尤其港人最愛的辛辣杯麪，除開每杯賣$4.4，比香港賣7、8蚊抵好多。相反，小記以為Homeplus的貨品大大件，綑綁式發售應該會較平，怎知只有即食麪類才平過LotteMart。大部份遊客都是以價錢及就腳程度作取捨，E-Mart在各方面都是大贏家。</p><p>紙袋回收退100韓圜</p><p>為了全面比較，小記亦找了些外圍因素作分析，例如，指示、裝修、時間等，總括得出時代廣場的E-Mart最啱買手信。首先E-Mart的指示最清楚，有英韓中文對照，黃底黑字有埋箭嘴指示所需貨品；可能是新場關係（2009年才開業），場地佈置燈火通明，環境闊落，推車仔時不需太過左閃右避人群貨架。時間上，3間都設24小時服務及foodcorner，可隨時停低食年糕。有一點想提，是超市內有膠袋及紙袋提供，但E-Mart的紙袋用完後，拿回去可退100韓圜（約$0.7），算環保又有着數。</p><p>E-Mart<br><br>地址：首爾永登浦區永登浦洞4街441-10地下一層<br>交通：乘地鐵5號線永登浦市場站4號出口，步行10分鐘</p><p>Homeplus<br><br>地址：首爾東大門區龍頭洞33-1號<br>交通：乘地鐵2號線龍頭站3號出口</p><p>LotteMart<br><br>地址：首爾市松坡區蠶室洞40-1<br>交通：乘地鐵2號線首爾站4號出口，往樂天世界方向行5分鐘</p><p>5,000韓圜，在2006年1月2日發行，用色不似其餘的鮮明，似紅卻偏黃，正面肖像是一位生於李氏朝鮮年代叫李珥的儒學家，1536年出生，後世被稱為栗谷先生，在旁畫像為他的出生地點烏竹軒，背面則是他的母親申師任堂所繪的名畫草蟲圖。</p><p>TravelMemo</p><p>持特區護照或BNO免簽證。韓國領事館：25294141<br><br>220V，兩圓腳插座<br><br>濟州航空現時來回首爾機票$1,700起。<br>查詢：35591002/ http://www.jejuair.net </p><p><br>1,000韓圜約兌6.95港元（文中價錢已折算港元）</p><p>下周天晴，-3至7℃</p></body></html>