<html><header><meta charset="utf-8"><title>Bugatti身價二千萬　星星互賞色</title></header><body><h1>Bugatti身價二千萬　星星互賞色</h1><p>女人愛鑽飾，男人就愛轉色，飛機遊艇無乜好搞，創意大多落晒最引以自豪嘅愛驅上。法國品牌Bugatti，唔止1,001匹同近二千萬身價夠話題性，車廠更在港正式設立華麗Showroom，點裝點襯即時同你傾，去Ball去威就唔怕同其他富豪撞色啦！<br><br>記者：徐影龍<br>攝影：林栢鈞、黃子偉<br>Model：Roxanne<br><br>查詢：36989628</p><p>四門款將設右軚版</p><p>提起千匹超跑Bugatti，個個都知係地上最強，但喺香港想一睹其廬山真貌，除咗「元」仲要有「緣」；身價達170萬歐元，唔使篤計數機都計到超過1,900萬港元，仲未計稅！緣份者，係車廠拿回代理權，自行在港經銷，更在插針不入嘅告士打道汽車街設立華麗舞台，等港人可以近距離欣賞GrandSport雄姿，毋須再上網睇相乾流口水。Bugatti的HeadofSales&amp;MaketingDr.Brungs日前剛到香港接受訪問時，話明預計中國將凌駕美國，成為Bugatti最大市場，而香港Showroom係第一炮，跟住輪到北京同上海。最叫人興奮嘅，係下一款Bugatti將屬四門款式，且破天荒加入右軚版本，香港富豪肯定揸得更High更順手。</p><p>$680,000噴七層鍍金</p><p>外國Bugatti車主大多偏愛玩嘢，將GrandSport襯上唔同配色，你試用Google圖片搜尋Bugatti，會彈出一堆五顏六色嘅Bugatti，好有個人特色。除經典嘅鍍銀鍍金外，仲見到咖啡Style及PinkLady，玩味相當高。問番Dr.Brungs，原來車裏車外點樣襯都無底線，唔同顏色嘅碳纖、皮料及木料都全部任你揀，講得出佢就做得到，唔太刁鑽嘅話，交車期同普通版一樣係6至9個月，仲會喺7層塗裝前先試噴一次俾你睇。價錢好難一概而論，以高難度鍍金鍍銀嚟計，大概會加收6萬歐元（約港幣68萬），幾十萬噴車好似好貴，但以二千萬車價嚟睇，佔嘅百分比同你換個iPhone套差不多咋！</p><p>過千配色組合免費玩</p><p>唔係富豪一樣可過吓Bugatti配色癮，喺官網中嘅Configurator入面，就提供車身同內櫳配色系統，由70種基本色到3種碳纖，任你自由配搭互乘，甚至細緻到連Brake碟、油缸蓋到車門簽名花紋都有，總共超過1,000種組合，放心，完全免費！<br><br>網址： http://www.bugatti.com/en/grand-sport/configurator.html </p></body></html>