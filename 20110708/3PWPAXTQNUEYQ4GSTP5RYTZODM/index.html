<html><header><meta charset="utf-8"><title>Fiat500新色回歸　藍精靈十分勁</title></header><body><h1>Fiat500新色回歸　藍精靈十分勁</h1><p>失蹤一排，Fiat同Alfa代理由太古汽車接手，頭炮Fiat500Facelift絕對係誠意之作。新色、齊Option、車價比當年推出更平，揸住佢出街不期然哼番句：「藍精靈，十分勁，呢班馬騮唔定性！」OldSkool？事實證明70、80、90後女性見到它，無不驚呼尖叫！<br><br>記者：徐影龍<br>攝影：黃子偉<br>Model：Hidy@GME</p><p>粉藍配電鍍夠Sharp</p><p>早幾年Fiat500復刻版到港，經典細車本有番作為，但可能定價稍高，反應比預期冷淡。輾轉數年，香港代理終由太古汽車接手，吸取教訓，第一招以送7萬蚊Option先聲奪人，齋計車外圍，就已額外多咗大量電鍍飾件、輪圈加大至16吋等套餐，但最大引爆點，除經典白色車身外，首度加入懷舊粉藍新色上陣，散發七十年代經典效果之餘，車頭車尾裝晒電鍍飾條，連側鏡同門柄都係電鍍，整體視覺效果古老又時興。拍攝當日，一向唔多出聲嘅模特兒Hidy都不停話好鍾意，連公司幾位女同事見到佢都好似發晒狂一樣，爭住影相同試坐。照咁睇，呢鋪應該中喇啩？</p><p>勁送皮椅電天窗</p><p>喺加稅環境下，新車預售價只係$209,888，而額外送出嘅7萬蚊Option，已包含保養由2年提升至5年，當然唔止咁少嘢，車櫳受惠程度更高，駕駛艙以藍白TwoTone作主色，再配以黑色輔助，成功減低車廂膠感，但最實際享受，就係換上啡色仿皮座椅，配以米白色頭枕及白邊作點綴，大大提升車櫳高級感，望同坐都咁舒服。另可加升高或推後嘅電控玻璃天窗，令細車都有不俗闊落開揚感。而新嘅Blue&amp;Me就集齊藍芽、USB同Aux-in等介面，方便你接駁電話或iPod。<br>雖然引擎、波箱、懸掛統統無變，不過其5速+/-波箱實在好玩，雖以Normal狀態下唔算有太大驚喜，但轉入SportMode，引擎轉數跳升的確有迅速提升，令溫文藍精靈表現出激情。</p><p>Fiat5001.2Lounge</p><p>引擎：1,368cc直四<br>馬力：100bhp/6,000rpm<br>扭力：131Nm/4,250rpm<br>傳動：5速+/-波箱<br>售價：$209,888<br>查詢：29219999（太古汽車）</p></body></html>