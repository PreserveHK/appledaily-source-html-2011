<html><header><meta charset="utf-8"><title>裸視3D手機開倉　喪減$1,000</title></header><body><h1>裸視3D手機開倉　喪減$1,000</h1><p>等咗咁耐，終於等到放復活節假，連ShoppingMood都復活埋！有假放不如去執筍貨，三禾同華仁都分別開倉，部份日系手機大玩裸視3D、大減成千蚊，專業級高清投影機更跌破萬元大關，掃晒啲貨返屋企，呢幾日紅日有排玩！<br><br>記者：王震遠<br>攝影：譚盈傑、王文忠</p><p>裸視打3D喪屍</p><p>專賣日系手機嘅三禾電氣開倉！最矚目係年頭返貨嘅SharpGALAPAGOS005SH；復活節激安價減$1,000！機身玩推背式、FullQWERTY鍵盤。鏡頭達800萬像素，支援Wi-Fi同3G上網，系統行Android2.2，仲拍到720p高清影片，插HDMI線就可直出電視。<br>005SH巴閉之處，係佢有一個3.8"ASV芒電容式觸屏，行Apps、睇片時可以啟動裸視3D模式！跟機仲內置咗隻《ResidentEvil:Degeneration》3D版，開火仲快過N3DS。</p><p>Checkit!<br>無鍵盤平多嚿</p><p>呢一款同根生嘅003SH，用同款3.8"電容式觸屏、兼玩裸視3D；處理器雖為同級1GHz，但鏡頭出奇地升呢至960萬像素；無咗個機背鍵盤，厚度更減薄至12mm，價錢再平多一嚿水，鹹魚青菜、睇你點揀！</p><p>雙防潮機</p><p>FujitsuF-01C玩摺機設計，個芒可作270度旋轉；賣相型爆採用鏡面設計，外屏仲有LED燈顯示。內置1,320萬像素CMOS鏡頭，可拍FULLHD短片，支援Wi-Fi上網；機身僅厚13.9mm，但大玩防水又防塵。</p><p>三禾電氣（23740618）</p><p>300"FULLHD投影機入屋</p><p>60"高清TV賣成幾萬銀，唔係人人捨得扑鎚！對於鍾意喺屋企搞試影會嘅煲碟迷，始終用投影機先有戲院Feel，復活節華仁開倉，唔使一萬就可以帶走FULLHD投影機。呢部劇院投影機就係BenQW1000Plus，最高支援1080p畫面輸出，擁有3,500:1高對比度及2,000流明。機身有兩組HDMI輸入，駁晒BD碟機同遊戲機都無問題。機身仲內置有3W喇叭，照顧埋鍾意睇戲，又唔鍾意左駁右駁嘅人！</p><p>3D支援藍光碟機</p><p>唔少人鍾意用PS3睇碟，但未入手嘅玩家可留意吓PIONEERBDP430；佢支援1080p高清解像輸出，連3DBD碟都Support。</p><p>升呢版5.1CH影院組合</p><p>屋企大把DVD，未想投入BD行列？可以一諗LGHT805PM套機，5.1喇叭靚玩三元分音，普通DVD可谷上1080p畫質。</p><p>華仁影音（27877992）</p></body></html>