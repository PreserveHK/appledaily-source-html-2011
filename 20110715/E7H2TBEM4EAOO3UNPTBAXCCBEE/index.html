<html><header><meta charset="utf-8"><title>XFLuxurySpecialEdition　躍豹好皮氣</title></header><body><h1>XFLuxurySpecialEdition　躍豹好皮氣</h1><p>歐洲建築愛保留傳統模樣，認為咁樣先至夠Grand，如果換上係車，齋得傳統味，咁不如坐馬車！想貪心啲，如果可以保留傳統優雅，同時又帶有意想不到的科技驚喜，咁先至係將豪華品味再提升，英國傳統品牌積架XF喺呢方面落足工夫，似乎話晒俾大家知，佢都做得到。<br><br>記者：趙慧敏　<br>攝影：陳陶鈞<br>Model：Hazel@GME</p><p>猶如置身大梳化</p><p>Grand唔係淨係用錢可以衡量，好視乎個人係咪懂得欣賞，穿金戴銀唔見得Grand得起，只會換來暴發戶之稱。喺車界中Grand得有品味的，點會漏咗積架！英式典雅設計已經討盡人心，自從新一代XF的出現，帶來另一種豪華感，XFLuxurySpecialEdition版更大耍「牛皮氣」，令任何人置身其中，就被這「牛氣冲天」之勢所包圍。事關英式傳統工藝點會令人失望？新版除了全車座椅甚至門板用上頂級真皮皮料製造，在環艙式中控台上，用上真皮鋪設，令身處車廂，猶如睡在真皮大梳化一樣舒適，由高級木料與金屬味飾面相襯，視覺效果強烈。</p><p>淺木料更Young</p><p>如果豪華單單只着重視覺，似乎過於膚淺，意想不到的驚喜才是豪之所在。XF車廂設計盡玩高科技Gimmick，為視覺、聽覺，甚至觸覺帶來全面享受。車廂木料飾面唔係傳統的深色桃木，而係Young味較濃的淺色木料。咁都未夠驚喜？咁就要先行撻着車，應該係㩒着架車至真，因為XF用上Keyless無匙系統，㩒個掣，旋轉式轉檔鈕（JaguarDriveSelector），即駕駛席旁的中控台波檔旋鈕就會自動升起，再按冷氣按鍵，冷氣金屬送風口會自動翻開，非常HiTech，一剎那還以為自己正操控Transformer。</p><p>狂野動力爆發</p><p>這款XFLuxurySpecialEdition版除內櫳，外表都有唔少搶眼之處，換上重新配置的七輻式合金輪圈，加上車尾微微上翹的鴨尾翼，低調得來夠晒典雅。它配上3公升V6引擎，當轉數達6,800轉時，可輸出238匹馬力。至於扭力，轉數達4,100轉時，更可輸出最大扭力293Nm，0-100km/h只需8.3秒，最高時速則鎖定為237km/h，絕對能體驗野豹發惡的威力。</p><p>皮椅只用公牛皮</p><p>積架作為英國傳統品牌，一直堅持貴族式品味，出名用料嚴格，除了其狂野性能，真皮座椅也絕不簡單。原來積架車系的皮料全是牛皮，更特定是公牛皮，公牛皮做出來的質料會比雌牛更柔軟順滑。不過除質料，皮料顏色亦夠晒多，好彩代理夠細心，喺陳列室內就有大型屏幕俾車主自選車身及車櫳皮料顏色，即時同你襯番晒出嚟，就算睇唔到現貨，都可以睇到效果。</p><p>XFLuxurySpecialEdition</p><p>引擎：3公升V6<br>馬力：238bhp/6,800rpm<br>扭力：293Nm/4,100rpm<br>傳動：6速+/-半自動波後驅<br>售價：$538,000<br>查詢﹕25200989（積架汽車）</p></body></html>