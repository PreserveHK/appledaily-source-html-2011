<html><header><meta charset="utf-8"><title>食典：四蛋咖喱汁泰清甜　FoodCourt限量炒蟹</title></header><body><h1>食典：四蛋咖喱汁泰清甜　FoodCourt限量炒蟹</h1><p>行Mall搵地方醫肚，唔係攞飛輪三十張枱，就係逼餐懵硬連鎖快餐食肆。使乜難為自己，FoodCourt一樣有驚喜，限量咖喱炒蟹清甜為主辣香為副，唔會食到你滿頭大汗。泰菜，唔係下下又濃又辣嘅。<br><br>記者：徐影龍<br>攝影：伍慶泉<br>Model：A.Lin、Dominic@GME</p><p>比起apm、又一城或K11等大型購物商場，將軍澳中心無錯感覺係街坊咗少少，但其FoodCourt卻卧虎藏龍，連高班泰國菜都有得食。「LimeSoul」畀我嘅第一印象，係由舖面到菜式都精緻過同場食店多多聲，靠牆一個大木架，放咗十幾尊佛像同大象作裝飾，泰國風味滿瀉。我眼利，發覺其中一尊佛像似哪吒多過似佛，以前從未見過，老闆話：「呢尊叫『胡曼童』，仲有分男女造型o架。」最搞笑原來係風水嘢，有吸客作用咁話喎，咁即係泰式招財貓啦，大家有機會不妨留意一下。</p><p>食靚蟹七點入場</p><p>菜式賣相精緻值得一讚，一般FoodCourt舖頭仔，標準一個收銀加兩個廚房開得檔，「LimeSoul」居然有六個師傅匿喺廚房猛砌，計埋落Order姐姐，足足有八個人負責一間舖。咁大陣仗，全因老闆好重視菜式賣相，好味道就梗o架嘞，好味之餘仲要砌到靚一靚先捧出嚟畀你食，當你見到菠蘿炒飯、蛋包金邊粉靚到有啲似法國菜，真係有啲唔捨得撩爛佢o架。<br>泰國天氣炎熱，當地人為求開胃，菜式一味又濃又辣，造成怕辣者唔多敢試泰菜。「LimeSoul」由真正泰國人主理，大廚SridangSamore話：「泰菜唔會獨沽一味玩辣，都有特色菜Sell清甜口味。」講緊嘅係招牌菜咖喱炒蟹，講真，未試食之前我驚勁辣，膽粗粗用手指沾少少蟹殼面上嘅咖喱汁，估唔到入口咁香滑！Sridang：「芡汁加咗四隻蛋，所以香得嚟咁杰身。」放膽再咬半隻手掌咁大嘅蟹箝，斤半重肉蟹啖啖肉，配料香味跟蟹肉本身嘅清甜，平衡得恰到好處，除歸功於肉蟹即劏即拉油保留鮮味外，更唔似一般食肆咁喪落椰汁同辣椒，總體來說清甜係主，辣味為副。肉蟹成本價超過一百大元，所以每晚只做十個Order，想食？七點前準時到場啦唔該。</p><p>蛋網拉花好心機</p><p>另一驚喜係檸檬蒸原條烏頭，斤幾重新鮮烏頭用青檸片同香茅吊味，擺喺火爐上熱烘，再淋每日用十隻鮮雞熬製嘅清雞湯，烏頭鮮滑肉質同青檸淡淡酸味夾到痹，比潮式打冷凍食烏頭更開胃。香港人無飯落肚唔自在，推薦原個菠蘿海鮮炒飯，青口、鮮蝦球毫不吝嗇鋪滿飯面，炒飯散發濃濃菠蘿香，「飯粒要盡量炒得乾身先放入菠蘿殼，咁先可以吸收殼肉精華，逼出開胃菠蘿炒飯香味。」一蟹一魚一炒飯，一家四口加碟菜應該啱啱好，約三百蚊食到正宗開胃泰國菜，呢個仲唔係餐廳級數FoodCourt價？<br>泰菜始終以濃味為主打，若你同我一樣，味蕾被寵壞到食乜都要夠香濃，呢度一樣有大把撚手菜式滿足你。豬牛雞串燒肯定係必食之一，肉質鬆軟得嚟有咬口，搽蜜糖燒一燒鎖住肉汁，又濃又杰嘅沙嗲汁簡直畫龍點睛，比我喺馬來西亞食過嘅更有風味，只略嫌一客六串唔夠喉，起碼要Encore一次先頂到癮。<br>泰式炒金邊粉同樣抵讚，加入香料「隔差」，即人參薑，香味有別食慣食熟嘅味道，鋪面嘅網狀蛋花係心機貨，師傅須要另外開鑊處理，耐心地將蛋汁一劃一劃咁拉出嚟，上面再放多三隻特大鮮蝦球，未食已經滿足到視覺享受。莫講話FoodCourt食唔到，就連正式泰國食店，都未必有咁好心機拉蛋花，呢點亦係小小一間「LimeSoul」，要動用到六個師傅嘅原因之一。</p><p>LimeSoul（23823299）<br>地址：將軍澳中心1樓130舖</p></body></html>