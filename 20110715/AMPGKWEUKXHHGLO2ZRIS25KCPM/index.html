<html><header><meta charset="utf-8"><title>吞吐高手　瘋友至愛</title></header><body><h1>吞吐高手　瘋友至愛</h1><p>要數開揚感十足的八座MPV，首選必然是本田Stepwgn，世界級特大電動天幕玻璃窗氣勢足以嚇窒人，不過來到今時今日，就算有優勢都要不斷增值，所以代理最近就為Stepwgn推出SmartVersion版本，換上大面板音響，接駁「i瘋」好Easy，仲有埋泊車鏡頭和藍芽免提通話裝置，將MPV提升至老闆級享受。<br><br>記者：趙慧敏<br>攝影：陳陶鈞<br>Model：Hailey@GME</p><p>特大車廂超大天幕</p><p>抬頭望上1.4米長的大天幕，Stepwgn點會唔令人印象深刻！不過除外形，都唔可以忽略其他優點，坐足8人的寬敞車櫳，就更加方便載盡全家，第二及第三排摺椅仲可靈活摺叠，就算大男人坐都唔覺辛苦。<br>不過代理似乎認為咁樣都未夠，最近推出的SmartVersion版本，就針對日理萬機的爸爸級人馬，事關由普通音響換上輕觸式顯示屏幕，雖然唔可以睇DVD，不過配埋後泊車顯示鏡頭，自己唔得閒，搵老婆暫時充當柴可夫，都唔怕撞親「二奶」；仲有埋藍芽免提通話裝置，個咪頭就裝喺駕駛席的A柱位置，以後就唔使用耳筒塞住耳仔啦！雖然設備唔叫好先進，不過肯定夠晒貼身，喺呢個「i瘋」年代，隨時隨地要幫佢叉叉電，好彩顯示屏配備插頭，充電播歌一腳踢。</p><p>綠色駕駛　油耗更少</p><p>SmartVersion版雖用上原裝15吋合金輪圈，不過就換上新花款，算是帶出新鮮感。至於外形，擁有4,690×1,695×1,815mm的體形，配上390mm特低地台及雙電趟門等設計，空間充裕之餘，家中老少上落自然更方便。在動力配置上同樣採用2公升i-VTEC引擎，最大馬力及扭力輸出分別是150匹及19.7kg-m。<br>方便舒適之餘，都要為環保出一分力，新一代i-VTEC引擎引入全新活門操作機制，當引擎處於低負荷狀態及約1,000至3,500轉時就會迅速介入，減低吸入引擎的燃油量，配上波箱油加熱裝置，令波箱油快速達至工作溫度，減低引擎消耗。據廠方數字，耗油量達14.2km/L，若用ECON綠色駕駛模式，進一步減少耗油量，不過要有點犧牲，將車廂溫度稍提高又或容忍動力表現稍遜。</p><p>要進一步了解Stepwgn，今個周末周日在荃灣廣場舉行車展，車展期間StepwgnSmartVersion將以原價享受升級優惠價。</p><p>StepwgnSmartVersion</p><p>引擎：1,997cci-VTEC引擎<br>馬力：150ps/6,200rpm<br>扭力：19.7kg-m/4,200rpm<br>傳動：無段變速自動波<br>售價：$280,821<br>查詢：28278622（合群汽車）</p></body></html>