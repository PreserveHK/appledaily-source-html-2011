<html><header><meta charset="utf-8"><title>有線搞新意思　評馬靚姐講股胡孟青怒劈炮</title></header><body><h1>有線搞新意思　評馬靚姐講股<br>胡孟青怒劈炮</h1><p>【本報訊】著名股評人胡孟青昨日在專欄透露，遭有線「cut騷」，批評管理層以「討論時大聲，搶截發言」為入罪原因，令節目由「高手過招淪為輸送利益工具」。她更宣佈劈炮，退出有線節目。事件懷疑是有線高層介入新聞部。　記者：張韻珊</p><p>消息指，香港有線新聞執行董事趙應春早已安排評馬人珊翠絲「撈過界」講股，珊翠絲亦向本報證實，將會客串出任清談節目《MoneyCafe》主持。據了解，青姐遭「批鬥下台」的幕後黑手疑是趙應春，「其他主持好似孫柏文、冼潤棠等人，同埋其他嘉賓都蒙在鼓裏」，整件事最大受害者為財經台主管顏寶剛，因為當事人正在放假，對事件毫不知情，但管轄範圍就天翻地覆，「放完假返嚟，頭馬就起咗身」。</p><p>趙應春疑是幕後黑手</p><p>消息人士指，向來硬朗的青姐，不僅在《MoneyCafe》中全退，就連主持的另一節目《交易所直播室》，亦將於月底「唔撈」，意味着青姐將與有線全面割席。<br>一度傳出另一主持孫柏文將頂替青姐，但消息說，「孫柏文覺得，佢只係過渡期幫青姐坐暖張凳，等青姐同有線和好後回歸。呢個諗法絕對一廂情願，因為人選已經準備好，唔單只青姐，就連肥仔都坐唔穩。」有指珊翠絲加盟後，胡孟青及孫柏文都「冇得留低」。</p><p>珊翠絲：同有線唔講價錢</p><p>青姐於專欄文末指，「至於我的繼任人……難言勝者為王」，其實最令青姐生氣的，是取代她的人為珊翠絲，消息人士說，「全行都知佢冇可能取代到青姐，而且股壇仲要冇乜人識佢」。<br>本報致電事件主角珊翠絲，證實她將客串《MoneyCafe》，但否認是趙應春欽點，「應該仲傾緊……我平日都有喺星島投資王專欄寫開，其實《MoneyCafe》唔係一個只係財經嘅節目，佢哋都會講一啲城中話題。」她又指，「同有線關係絕對唔講價錢」，亦冇聽過青姐因其加入而離開，又指跟青姐「會傾偈」，囑咐「千祈唔好話我取替青姐」。</p></body></html>