<html><header><meta charset="utf-8"><title>開心飛起2：日間樸實　水上市場尋大頭妹</title></header><body><h1>開心飛起2：日間樸實　水上市場尋大頭妹</h1><p>蒲完夜場後，一早醒來，如果你還精神奕奕大把貨，係時候周圍去體驗泰國人生活。去邊？當然好似蔡瀾嘆世界咁去市場了解民生啦，不過在曼谷不是去街市，而是到水上市場。</p><p>坐艇遊水上市集</p><p>去咗曼谷好幾次，市中心餐廳大多數10點幾才開門，咁早起身咪無事做？非也，泰國人一早就起身做生意，例如早上9時半已開門做生意的KhlongLadMayom水上市場，原本是農民種植椰子及蔬菜的地方，運河就方便他們進行交收，之後陸續有商戶進駐售賣熟食及小吃。海鮮當然是最受歡迎食物，當地人必食的鹽燒魚同魷魚，加埋少少辣的香茅汁，好惹味呀！此外，雪條亦是必食之物，混合煉奶及果汁後甜味十足。</p><p>泰版ChocolateRain現身</p><p>亦有商戶進駐河兩岸售賣工藝品，好多還是當地特有產物，如泰版ChocolateRain布袋，頭大身細的公仔造型可愛，標準size的totebag售$32。由於運河仍擔當濕貨交收角色，所以不停有運送水果、海鮮的船隻靠岸，因此有老闆索性在岸邊開熟食檔。不過高溫下最得人鍾意當然是降溫的椰青同雪糕啦。</p><p>c.KhlongLatMayomFloatingMarket<br>地址：BangLamadRoad,TalingChan,Thonburi<br>開放時間：早上9時至下午4時<br>交通：乘146號巴士往Kanchanaphisek路轉乘的士往BangRamatRoad</p><p>尋隱世部屋</p><p>這幾幢民宿名Bansawangchan，老闆Taveesak除開放自己寓所讓人參觀外，仲安排其餘親戚的住宅出租，每間屋間隔不同，有的擺放吊床吊扇營造泰式風情，有的在客廳擺設巨型雕塑，有的充滿北歐設計feel。民宿又會售賣手作仔如橡筋槍，另有小食及飲品，全部都是自家製無添加。可惜民宿位於河邊，幾乎無車可抵達，只可靠騎電單車或坐船，但聽船家講每艘快艇單程包艇價要$200，且河水臭過城門河，真是有辣有唔辣。</p><p>d.Bansawangchan<br>地址：65/1Mu5,BangramatTalingchan,Bangkok<br>收費：3人房每晚約$260<br>交通：從KhlongLatMayomFloatingMarket坐30分鐘船前往Bansawang再步行5分鐘</p></body></html>