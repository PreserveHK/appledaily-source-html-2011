<html><header><meta charset="utf-8"><title>中環在線：現代教育搞上市KenSir連環NOSHOW - 李華華</title></header><body><h1>中環在線：現代教育搞上市KenSir連環NOSHOW - 李華華</h1><p>連鎖補習社現代教育（1082）上市搞得如火如荼，今日正式招股，但補習呢行，好多投資者都唔多熟悉，如果淨係睇公司上個星期擺上網嗰本初步招股文件，相信好多人都會成頭問號。好似轉咗學制之後，佢哋嘅業績會倒退幾多？公司嘅前景係點？仲可以點發圍？呢一堆疑團，睇嚟只有現代教育大股東兼補習天王KenSir（吳錦倫）最清楚。<br>噚日現代教育開記者招待會，交代上市安排，同日現代教育旗下嘅正規日校現代書院，就喺浸會大學大學會堂搞畢業禮。華華諗住碰運氣，先去畢業禮踩場，睇吓撞唔撞到KenSir，再去記招。點知出席畢業禮嘅只有幾位星級名師，現代教育總經理陳紀笙同華華講，KenSir去咗見投資者，唔會嚟，但佢會去記者會。既然係咁，華華惟有去記者會。</p><p>要見投資者　唔見傳媒</p><p>點知記者會上KenSir都無蒲頭，為人師表，點可以講咗唔算數o架！其他管理層解釋，由於時間緊迫，所以兵分兩路，KenSir去見投資者，佢哋就嚟招呼傳媒。呢啲時勢，梗係要好好招呼班投資者！雖然KenSir唔見傳媒，但出席記招嘅管理層就任問唔嬲，明顯有備以來。其中身為數學星級名師之一、兼公司營運總監李偉樂，好似教書咁逐點回答記者提問，搞到華華好似上緊補習課。<br><br>李華華<br>mailto:LiWaWa@AppleDaily.com<br></p></body></html>