<html><header><meta charset="utf-8"><title>食典：蟶子椒鹽侍候　攤凍脆足一粒鐘</title></header><body><h1>食典：蟶子椒鹽侍候　攤凍脆足一粒鐘</h1><p>天氣熱爆，畀你大魚大肉都啃唔落，計我話食貝殼類海鮮最好，入口無咁Heavy吖嘛。咪諗住一定係清蒸白烚咁老土，蟶子玩椒鹽夠寸未？寸在攤凍咗成粒鐘都仲可以保持脆口，肉質Keep到Juicy，唔到你唔寫個服字。<br><br>記者：朱崇德　<br>攝影：伍慶泉、譚盈傑<br>Model：Hidy@GME</p><p>1　蟶子──冰火兩重天</p><p>平時喺大牌檔見到嘅蟶子多數細細兜，長唔過我隻中指，上九吋長嘅蟶子皇完全係另一種口感，講緊嘅係「鴻星海鮮酒家」嘅清酒冰鎮聖子皇，大玩冰火兩重天，即熟煮，過冰，再熟煮，再過冰，咁煮法大大加強蟶子彈牙口感，用日式清酒冰鎮，濃濃酒香慢慢滲入肉身，清酒味溫唔搶口，冷食非常消暑。<br>豉汁蒸蟶子食得多，破格啲，椒鹽蟶子你又食過未？呢道菜，最考「明記酒家」刁師傅功夫係上粉脆炸一環，脆漿上得薄如紙，椒鹽加入強烈麻辣風味，送酒一流。就咁講好似無乜特別？OK，講件真人真事畀大家聽，話說Hidy影相影到餓餓哋，將攤凍咗成粒鐘嘅椒鹽蟶子擺入嘴，大叫：「嘩，竟然仲脆o架。」絕無吹水，蟶子肉質依然Keep到Juicy，脆漿完全無離身，又無出水。一粒鐘喎，肉身仲可以保持鮮嫩，難度有如兩個人玩骰盅叫十個六囉。</p><p>2　象拔蚌──放湯一淥食得</p><p>象拔蚌幾時成為富豪級上菜？連「鴻星」總廚李錦華師傅都話唔多記得：「食象拔蚌，可以話早幾年由班明星同富豪帶起嘅，佢哋鍾意邊刺身邊打老邊。」有幾富貴？靚貨每斤超過$300，須知象拔蚌好索水，秤畀你睇係就係三斤，但差唔多兩斤以上係水，得番斤零嘢係肉：「如果要搵貴過佢嘅貝殼類海鮮，都仲有大海螺嘅，不過貨源可遇不可求，唔係話想食就有得食囉。」<br>講到個人最愛，一定係石頭魚湯象拔蚌，呢道菜可以話由打老邊變革而成，最頂級加拿大象拔蚌透光薄切，再用「鴻星」響晒朵嘅石頭魚湯快淥，入口種爽脆真係非筆墨所能形容，石頭魚湯完全吊出象拔蚌鮮味，最後呷一口加入芫荽、唐芹、葱花、薑絲、油炸鬼嘅魚湯，一啖咁多啫，胃口醒晒。鍾意重口味啲，可以試「明記」嘅XO醬炒象拔蚌，XO醬全自製，加入麻辣風味勁搶口，料頭好傳統，葱頭、辣椒、唐芹爆香，就係咁多，全靠刁志敏師傅四十幾年功力，象拔蚌無爆多一分、無爆少一分，嗰種落牙即斷、脆到唔覺已經煮熟咗嘅口感，完全食師傅手藝囉。</p><p>3　蠔──本地貨鮮美國貨厚肉</p><p>蠔，正所謂水唔凍唔夠肥，冬天佢應份排第一，不過家係夏天，佢只可以緊守第三！砵酒焗同蜜燒都可以話係時令之選，蠔唔夠肥，只好靠惹味搭夠，不論砵酒焗同蜜燒，裙邊都炸到脆一脆，感覺都好似相差無幾。<br>不過細味之下，我發現兩者都有少少差別，「鴻星」隻砵酒做法幾正斗吓，師傅選用美國蠔，好味在蠔味夠濃肉地夠厚，一句到尾即係啖啖肉；「明記」隻蜜燒蠔就用本地蠔，勝在夠新鮮，正是各花入各眼，食蠔口味好個人，真係要自己揀，我就兩種都咁Buy嘞。</p><p>4　蜆──西式做法加白酒</p><p>一般酒家煮花甲，萬變不離其宗，左撚右撚都跳唔出中式做法，估唔到「鴻星」提供到西菜做法，變身白酒煮大蜆，花甲本身已經夠清甜，加白酒、洋葱、忌廉、牛油，可以食出多一分滑口口感。<br>「明記」嘅油鹽水花甲，全道菜重點喺湯底，用一斤雜魚熬成一斤魚湯，咪睇見「雜魚」兩個字就以為好Cheap，不同魚肉配搭之下，湯底味道更多變化，一斤魚煲成一斤湯，理論上唔可以再叫做湯，應該叫魚汁！你可以話湯底稍稍搶過花甲清甜味，不過事實係，花甲比平時多咗一股鮮甜味。</p><p>5　扇貝──粉絲放面唔會霉</p><p>蒜茸粉絲元貝終於上枱，第一感覺係好唔Pro！粉絲唔放底點索汁？問真先知別有內情，原來一般大牌檔做法將粉絲放底，係驚粉絲出水，粉絲係就係索飽扇貝汁，但蒸完之後會霉晒。相反，「明記」將粉絲捲成旋風狀放喺扇貝面，等粉絲慢慢索汁解除「水浸」問題，入口先會彈牙，面頭再放金銀蒜，微辣甘香。你問我，粉絲真係正過食肉，扇貝極新鮮，柱位完全離晒殼，食海鮮無得呃，就係食「新鮮」兩個字囉。</p><p>a.鴻星海鮮酒家（26280698）<br>地址：尖沙嘴堪富利士道8號格蘭中心3樓<br><br>b.明記酒家（24721408）<br>地址：流浮山正大街40號</p></body></html>