<html><header><meta charset="utf-8"><title>先達5大熱話　毒蘋果一Take衰硬</title></header><body><h1>先達5大熱話　毒蘋果一Take衰硬</h1><p>半隻腳踩入先達，就見到一箱箱越叠越高嘅白色iPhone4同iPad2！對於水貨佬，大陸呢塊餅可能無限大，之不過當香港人入到去，其實唔係買嘢，而係賣嘢！炒完黑機，呢期又癲炒白機，可惜好景不再，Sales哥哥勸大家：炒蘋果，衰硬！<br><br>記者：陳國輝<br>攝影：伍慶泉<br>Model：Jancy@Zmodel</p><p>NO.1　炒iPhone4　賺$12離場
</p><p>仲記得上個月，先達內愁雲慘霧，唔係Sales跑唔到數，係iPhone4炒家炒燶機，放又蝕，唔放仲蝕！白機推出，炒家玩賭仔心態，有炒未為輸！繼續入貨、放機、博翻身，場內Sales慨嘆家個市好唔健康。<br>收機佬話，16GB黑機回收價得$5,000，每部賺$12，頂多平手離場！白機算有啲作為，家收緊$5,900-$6,100，一買一賣賺幾多？視乎你揀邊個Plan出機。不過，上台月費呢條數不能不計；Sales仲話暫時情況係求過於供，但預計當蘋果官網正式發售嗰陣，供應量會大增，推冧炒價只係遲早問題，並忠告大家：炒蘋果嘢，衰硬！</p><p>NO.2　iPad2$400食尾糊</p><p>場內另一熱炒目標係iPad2！阿Roy話，其實白色16GB3G+Wi-Fi版本，早於白色iPhone推出之前已經熱炒，現時回收價$5,200-$5,300，即係每部最多賺$412（正價$4,888）；但佢再次提醒大家，呢期iPad2熱炒原因係官網缺貨所致，當網上重開有得訂，炒價必冧。</p><p>NO.3　期待DoCoMo解鎖</p><p>被唔少人遺忘嘅日系機，近嚟喺先達場內有一股暗湧！日本網絡商DoCoMo原定4月1日起推出嘅型號，全部都會Unlock，但因地震問題延期！售賣日系機嘅三禾電氣店長Simon話，本港玩家以後唔使再飽受TurboSIM之苦，接收訊號穩定咗，而3G上網亦再無阻隔，玩家期待！</p><p>NO.4　GalaxySII預購熱爆</p><p>上月底，Samsung喺韓國率先推出配置1.2GHz處理器嘅GalaxySII！傳聞水貨呢兩日到港；較早前先達與Online手機店，鬥「優先預訂」已暗交了一手！「留位費」大部份都要擺低$200；首批水價幾飄忽不定，由$5,600-$6,500不等，香港行貨幾時出？聽講6月先有得玩。</p><p>NO.5　Optimus2X電池有鑊氣</p><p>勁賣廣告嘅雙核LGOptimus2X，無錯硬件係超班，但喺先達流傳嘅鑊氣問題都唔少！據講，跟機1,500mAh鋰電池，大概只足夠用1/3日，即係話每日起碼要叉兩次電，先餵得佢飽！但據LG最新消息，已經推出免費升級解決呢項難題，仲有無鑊氣稍後就知。</p></body></html>