<html><header><meta charset="utf-8"><title>遭批評　港女反擊勝在獨立自主</title></header><body><h1>遭批評　港女反擊<br>勝在獨立自主</h1><p>港女常被負面標籤，暫未嫁出的更會被揶揄為「剩女」。對於Penny對港女的評價，有豐富拍拖及甩拖經歷的29歲地道香港女孩Maggie又如何反擊？「我認為要評價港女，只有一個字──『好』！」Maggie說。</p><p>八年拍拖十多次</p><p>任職幼稚園教師的她，18歲初戀，維持了三年，其後八年拍拖十多次，經常去「飲嘢」識男仔，現任男友是經婚介公司活動結識。她認為港女絕對是「瑰寶」，現今港女大多事業有成，經濟能力佳，個性獨立、自主，絕不比內地女性的溫柔婉弱遜色：「其實唔少男士都鍾意性格獨立的女士，反而唔鍾意女仔過份依賴同黐身。」<br>對港男可謂瞭如指掌的Maggie認為，最難頂的頭號港男就是「算盤人」：「幾蚊幾毫都要計得清清楚楚，聽過有男仔約女仔去花園餐廳食飯，食咗80幾蚊，都要個女仔夾返40蚊，可能佢哋慣咗同同事食飯係咁啦！」<br>回想過去十多段戀情均未能開花結果，Maggie歸咎於男女溝通問題：「20歲出頭的男友大使又鍾意碌卡，唔係買模型就買運動用品，成日掛住打機、去玩」；有經濟能力的男友，則很專注事業，「對自我要求高，仲會將呢啲苛刻要求『過戶』到我身上，成日嗌交」。她說，現今娛樂模式傾向個人化，催生不少「宅男」：「家啲香港男仔好多都沉迷玩電腦，喺網上同人chat已經好開心，反而唔急住喺現實中搵個伴。」Maggie認為每個人也有優點缺點，不應單方面貶低香港女性。</p><p>港男港女句句碰</p><p>楊春龍:男人需要女人關懷，但因為香港女仔比較獨立、自主，較難打開心窗。<br>Maggie:可能係佢不解溫柔，女士不嬲都喜歡同人講心事。<br><br>楊春龍:內地女仔好直接，認識唔耐已經會問「會唔會同我結婚」；香港女仔就好似跳ChaCha咁，你進一步，佢又退一步。<br>Maggie:香港女仔比較含蓄、慢熱，確係唔及內地女仔咁主動，係因為佢哋希望得到物質享受，另一半對佢哋嚟講唔單止係老公，仲係老闆！<br><br>楊春龍:香港女仔比較刁蠻，而且刁蠻到唔知自己刁蠻。<br>Maggie:女仔係唔係挑剔奄尖，要睇成長背景、家庭教育，唔可以一概而論。其實唔少港男都有「皇帝病」，揀女友好似揀妃嬪。<br><br>楊春龍:香港女仔太過以自我為中心，大陸女仔以家庭或老公為出發點。<br>Maggie:呢個係「等價交換」，內地女士係「有目的地溫柔」，香港女仔可以自己照顧自己，自然唔使咁熱情如火。</p></body></html>