<html><header><meta charset="utf-8"><title>全手動Multi-Touch　一篤影相</title></header><body><h1>全手動Multi-Touch　一篤影相</h1><p>以後見到人拎住部機手指指，將相片拉大縮細，都唔一定係用iPhone，Casio最新數碼相機EXILIMEX-Z3000，就有個3.2吋特大屏幕，大玩Multi-Touch之餘，仲可以全手動拍攝HDR、加Effect，想張相夠創意，點指就係咁簡單。<br><br>記者：許福合<br>攝影：楊錦文<br>Model：Rainbow@PureModels</p><p>篤屏操作</p><p>手機追高像素，而相機就從手機操作偷師，今次Z3000就將手指同點嘅操作發揚光大！透過內置嘅3.2吋觸控屏幕，可以使用到類似iPhoneMulti-Touch，在重播模式時，可以用兩隻手指放大相片，而右下角同時會出現放大比例，隨時睇到畫面佔原相嘅位置！其實相機本身設計就與一般DC不同，除了基本快門、變焦、開關及重播鍵外，其他掣通通飛走，想用到Menu或設定，觸控屏幕都可一手包辦晒，用落會發覺操作簡化不少。例如設有TouchShutter，只要篤一下屏幕就會自動拍攝，而揀相時亦只須將相片向左或右拖拉，轉相速度都幾快㖭。</p><p>藝術級HDR</p><p>睇機身外形，雖然係一副機仔Look，不過都唔可以睇小佢，1,610萬像素相質，鏡頭伸到長一長，有8倍光學變焦嘅同時，仲有番25mm廣角，再使用PremiumAuto模式，仲會自動挑選場景及打開優化，真正係全自動Mode！Z3000亦都有HDR，方便用家在光暗對比強烈嘅環境下拍攝，另外仲特別有個HDRArt模式，可以拍出類似油畫嘅效果，有三種強度可以選擇；想動感一些，完成拍攝後，仲可替相片加上動態效果，有蝴蝶、動物等圖案，玩法近似MotionJPG，連續播放時就會有動畫效果。</p><p>試玩Effect！<br>HDR</p><p>背光拍攝人像，使用HDR拍攝，亦不用出動腳架，效果會比一般拍攝好，不過人像部份仍然暗咗些少。</p><p>HDR藝術</p><p>將HDR藝術強化到3.0，相片有油畫風格，人與背景光度亦比較夾。</p><p>動能圖示</p><p>完成圖會儲存成多張連續相片，可選擇其中一個收藏，在相機內選擇播放，會有動畫一般效果。</p><p>Profile</p><p>感光元件：1,610萬像素CCD<br>記憶：內置34.9MB/SD/SDHC/SDHC<br>攝錄：720PAVI<br>變焦：8倍光學<br>感光度：ISO80-3200<br>屏幕：3.2吋TFT<br>電量：560張（CIPA）<br>體積：97.0×56.6×18.8-22.6mm<br>重量：121g<br>查詢：捷成洋行（29262300）</p></body></html>