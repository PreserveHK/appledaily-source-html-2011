<html><header><meta charset="utf-8"><title>黃金視窗：愛的替身朱慧敏活受罪</title></header><body><h1>黃金視窗：愛的替身朱慧敏活受罪</h1><p>【打開天與地】在無綫年度推薦劇《天與地》中，周旋在陳豪和邵美琪之間的朱慧敏，談到在劇中所飾演的Jessica，朱慧敏說：「佢係一個悲劇人物，愛一個人可以為佢不斷付出，但係因太過無條件，變得有啲歪咗。」可惜劇中朱慧敏仍不能打動陳豪，更發現自己原來只是佘詩曼的替身。　撰文：何慧斯</p><p>熱爆討論區的無綫年度推薦劇《天與地》，劇情隨着黃德斌飾演的Ronnie恢復記憶，佘詩曼得悉他與陳豪和林保怡三人，當年在雪山傷害家明後，令四人關係受到嚴峻考驗，連帶身邊人亦受到傷害，劇情隨之進入白熱化階段。<br>周旋在陳豪和邵美琪之間的朱慧敏，本來飾演陳豪的上司Jessica，其後兩人發展一段畸戀，癡心錯付的朱慧敏，雖然在事業上扶持陳豪，事事為男方着想，可惜仍感動不到陳豪，更發現自己原來一直在他心中只是阿佘的替身。</p><p>「愛一個人不斷付出」</p><p>朱慧敏日前接受訪問，談到在劇中所飾演的Jessica，她說：「佢係一個悲劇人物，愛一個人可以為佢不斷付出，但係因太過無條件，變得有啲歪咗，嗰個男人可以為錢同另一個女人結婚，從來都冇諗到身邊女人嘅感受，雖然呢個係佢嘅選擇，不過係咪要愛得咁無奈，何苦呢？愛一個人係咪要咁麻木？我覺得愛情應該係互相包容、珍惜、關心，一段快樂甜蜜嘅戀愛，會令人容光煥發，你見到Jessica全套戲都唔開心，就明白佢心情。」問到故事最終的發展，她說：「梗係留番畀大家睇，我只可以話喺一個悲劇人物嘅愛情故事畫上一個句號，對Jessica嚟講，可以叫做鬆一口氣。」</p><p>拍激情戲手震面青</p><p>朱慧敏最初接拍此劇時，同時亦參演處境劇《畢打自己人》，兩部不同類型的劇集齊齊開工，她直言是一種挑戰：「嗰陣我覺得自己人格好分裂，但係又好有挑戰性，《天與地》同《畢打自己人》兩個（角色）性格好極端，喺《天與地》個廠，埋位連少少笑容都唔可以有，未到我拍就自己坐埋一邊培養情緒，好少會同人交流，但係入到《畢打》個廠就唔同，所以當時情緒上要處理得好好。」<br>對於與陳豪戲中的激情戲，朱慧敏說：「拍呢個劇嗰陣真係好緊張，面都青晒，手又震埋，陳豪同阿戚（戚其義）知道之後叫我放鬆啲，唔使緊張，好彩出嚟嘅效果好好，不過最開心係呢場戲唔係用嚟做賣點，反而變咗令大家更加體會到佢哋兩個人嘅內心世界。」</p><p>港姐亞軍　拍劇圓夢</p><p>由04年當選港姐亞軍至今，朱慧敏先後參與過不少演出，令她從小想做演員的願望成真，她坦言覺得很幸運：「我好細個已經夢想做演員，雖然過程係好辛苦，搵錢亦唔算好多，但係可以畀我有機會試唔同嘅角色。我記得讀書嗰陣，作文嘅題目係《我的志願》，當時我想做警察、老師同律師，最後我選擇做演員，因為做演員唔單止可以實現到呢啲志願，仲可以試好多唔同嘅角色。」</p><p>感激戚其義</p><p>朱慧敏更說：「其實最初公司希望我向主持呢方面發展，所以啱啱入行嗰幾年，劇集演出機會唔多，阿戚（戚其義）可以話係我嘅伯樂，當年係佢第一個監製搵我拍劇，跟住開始有其他監製搵我，可以話佢令我嘅事業有轉捩點。」</p></body></html>