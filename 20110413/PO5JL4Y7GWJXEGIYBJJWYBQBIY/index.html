<html><header><meta charset="utf-8"><title>NewContinentalGT　衝閘動起來</title></header><body><h1>NewContinentalGT　衝閘動起來</h1><p>近年成為貴族級車系新寵兒的英國之寶BENTLEY，每次出新款都引來極大迴響，皆因次次等買新車都係你心急過佢，好似全新改款的NewContinentalGT，於歐洲車展亮相後依然遲遲未到。等了又等，終於有一部水貨爬頭搶閘到港，極上豪華Coupe以更動感的面貌、更強勁的575匹馬力登場，何止搶閘，直頭衝閘啦！<br><br>記者：許維雅<br>攝影：楊錦文<br>Model：梓菕</p><p>澎湃肌肉感線條</p><p>既擁有豪華貴族級車系的氣派，同時兼備狂野的性能，你會想起它嗎？比起其他貴族多點年輕活力形象的BENTLEY，隨住新一代富豪日趨年輕，尤其多得國內同胞無限銀彈的鼎力支持，新款經常成為搶手貨。車系之中，最顯跑味的，當然係雙門Coupe款式的Continental系列，流線圓滑的車尾配合矜貴又Classic的外形，其實十分耐看。<br>不過樣貌唔過時都無理由永遠原地踏步，相隔8年係時候執一執，所以新出的NewContinentalGT，車形變化唔算特別大，除換上線條更立體的車頭泵把外，車頭散熱柵格亦換上跟鬼面罩一樣的銀色格仔網面，強化了金屬味道。再配合車側腰線、車尾沙板及尾泵把等部件線條，更立體鮮明，令長闊高達4,806×2,227×1,404mm的龐大車身肌肉感更澎湃，動感形態再升級。另車頭亦換上跟Mulsanne頭燈相同的設計，以多盞細圓燈包裹大圓白光燈的細緻點綴，令呢部豪華跑房更顯神氣更有活力。</p><p>換檔跳兩格　力量更狂</p><p>要滿足BENTLEY車主愛追求頂級奢華，車行專誠為呢架NewContinentalGT選配MullinerPackage，座椅格仔車線花紋、中控台及波棍的磨砂面等都屬貴氣上的修飾，最重要係套餐會跟21吋鍛造夾軨，巨型輪圈有埋Options電鍍面粉飾，搶眼爆燈之餘亦立刻令氣勢倍增。<br>至於今次改款的另一焦點，就係性能方面的提升，雖沿用6公升W12連雙Turbo引擎，但經廠方調校後釋放多15匹馬力，令新款推高至575匹馬力及700Nm扭力，相對令0-100km/h加速亦縮短了0.2秒，只需4.6秒便完成，淨係睇數字都令人興奮。<br>而廠方亦花心思改良操控，除將四輪驅動系統的前後比例修改為40:60以加強後驅的力量，亦加入新研發的Quickshift六前速波箱，配合軚環的加減波撥片，可縮短一半換檔時間，皆因系統有連降兩檔的功能，隨時直接由六波降至四波，真正做到爆發力瞬間即到的狂野效果。</p><p>NewContinentalGT規格</p><p>引擎：5,998ccW12＋雙Turbo<br>馬力：575PS/6,000rpm<br>扭力：700Nm/1,700rpm<br>傳動：六前速自動波四驅<br>售價：$3,680,000<br>查詢：29222933（金國汽車）</p></body></html>