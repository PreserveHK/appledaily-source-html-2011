<html><header><meta charset="utf-8"><title>D5100平挑M4/3　跟風Flip</title></header><body><h1>D5100平挑M4/3　跟風Flip</h1><p>專業單反殺入平民路線，呢陣風越吹越勁，講緊係NikonD5100！前陣子M4/3不斷功能升呢，但行到1,200萬像素就行人止步。今次D5100除加入細機必玩嘅Flip芒，翻出翻入兼自轉180°玩自拍外，像素仲升上1,620萬，加埋勁玩Effect，淨Body唔使六千蚊，一副挑機格！<br><br>記者：陳國輝<br>攝影：陳陶鈞</p><p>旋轉自拍繼續專業</p><p>可能你覺得，D5100同其他入門單反比較，體積唔算細之餘，仲得一隻黑色，真係幾寡！不過，好多玩家仍鍾情Nikon專業機呢個Look，呢次最大轉變，係D5100將屏幕強化，令佢由齋睇相嘅傳統模式，變身成一個拍攝觀景器；更大轉變係，呢個3"芒仲可以翻出嚟再180°自轉，即係話，呢個芒除咗方便你自拍，亦擅長影TopShot或低炒！</p><p>追焦拍高清幾拿手</p><p>或者1,620萬像素你未必用得晒，但其他功能都幾豐富！影片可達1080p全高清格式，同時仲可配合各種Effect使用，包括保留特定色彩效果、模型效果以及色彩素描效果等。<br>但要留意，雖然影片流暢度完全無問題，但Preview嗰陣會出現輕微窒格情況；另外，拍片追焦時，雖然速度夠快，但仍有輕微「甩拖」；但整體上，作為一部可拍片嘅入門單反，佢配備3"芒及玩盡不同特效，五千幾蚊算幾抵玩！</p><p>DetailSnap</p><p>實地試相<br>特選色調</p><p>玩呢種Effect，通常只保留一隻特定顏色，但D5100能同時保留三種，菠蘿汁變成奶水，勁抵死！</p><p>色彩素描</p><p>呢幅相用咗色彩素描效果，睇吓汽車以及樹木嘅線條，非常細緻，有畫出嚟嘅感覺。</p><p>Profile</p><p>有效像素：1,620萬<br>感光元件：23.6×15.6mm<br>鏡頭接環：F接環<br>影片：1,920×1,080/30p<br>儲存媒體：SD/SDHC/SDXC<br>觀景器：3"<br>端子：USB、MiniHDMI、立體聲插孔<br>體積：128×97×79mm<br>重量：約560g</p></body></html>