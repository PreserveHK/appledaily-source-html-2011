<html><header><meta charset="utf-8"><title>酷熱停工 - 左丁山</title></header><body><h1>酷熱停工 - 左丁山</h1><p>去完北海道，返到香港，覺得溫度、濕度與空氣好難相比，北海道確係避暑勝地，現時日間只有二十三四度，晚上十九度左右，加上冇濕度，空氣清新到極，海風自太平洋吹來，都唔知令人幾輕鬆愉快。<br>香港就熱到眾人頭昏腦脹，下午時份左丁山在露台見到對面地盤仍在開工，地盤工人一定熱到嗌救命。入番冷氣客廳睇電視，見有建造業工會帶工人上街，要求在酷熱天氣警告下，地盤停工。幾有理由吖，又或者在太陽西下，下午五時後先至開工，中午十二時至四時許暫時停工得唔得呀？<br>心念一動，打電話問地盤總監惡佬明，佢話：「有事快講，趕緊工呀！」於是好快咁講幾句，即刻俾佢鬧番轉頭：「我都唔想大熱天時開工呀，有你坐寫字樓嘆冷氣咁爽呀？叫建造業工會去跪地求饒，請環保署開恩，准我地夜晚開工啦，搞唔掂環保佬，乜都冇用。」怕咗佢，晚上七時佢收工後，再打電話問清楚，惡佬明話：「香港有環保噪音條例，地盤開工時間係朝七晚七，晚上七時後全港地盤就要收工，有特殊批准，攞到噪音紙者例外，但在市區好難攞到噪音紙，因為咁，我地必須在日間爭取時間，只要唔係落大雨，就一定要爭分奪秒。如果我地要爭取在中午、下午停工，要在晚上補番至得，但環保署唔會批准，一有人投訴我就死硬！」<br>慢慢起樓得唔得呀？惡佬明話，「時間就是成本，如果可以轉嫁嘅話，冇話唔得嘅，問題係一旦轉嫁，發展商（樓盤）或政府（基建）肯唔肯俾錢啫。」<br>講環保，係需要講埋成本嘅。我地享受晚間耳根清淨，真實成本（realcost）就由地盤工人在日間趕工負擔。左丁山在北海道小樽行街，見到一個細地盤正在拆樓，泥石混凝土一路跌落地面，工人一路揸住大水喉向「建築垃圾」噴水，於是路邊不見有「沙塵滾滾」現象，如是者幾個鐘頭，水費豈非甚高？呢啲咪就係環保成本囉，最終必由社會大眾一齊承擔，唔好以為環保係免費午餐，不少人鍾意講環保，但唔願意講成本代價，有失偏頗。</p></body></html>