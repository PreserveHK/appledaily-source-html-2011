<html><header><meta charset="utf-8"><title>中環在線：似有大水喉　成報棄將唔使走 - 李華華</title></header><body><h1>中環在線：似有大水喉　成報棄將唔使走 - 李華華</h1><p>伯明翰由英超變英冠，據英國傳媒報道，伯明翰隨時可能因為「缺水」要賣球員。另一邊廂，班主楊家誠喺香港就涉嫌洗黑錢俾警方拘捕，獲准保釋之後，變得非常低調。球隊傳要賣人，上市公司又搞到停牌，楊家誠都算運滯。</p><p>帶兩大款巡視總壇</p><p>不過，據聞佢近日搵到兩條大陸「水喉」，運氣似有轉機喇。上星期四就有人見佢同埋兩個疑似內地大款嘅人，去到佢有份做榮譽主席嘅筲箕灣《成報》總壇，視察業務。華華收到風，楊家誠同緊內地有名嘅地產大款傾偈，據講斟緊嘅內地地產商級數同復地有得揮。如果傳聞屬實，斟盤雙方落實合作，伯明翰有望變身為具內地背景嘅首支英冠球隊。<br>球隊班到水，咁《成報》又點？據講先前被裁嘅員工，原本返到8月5號就lastday，但近日陸續接到復職通知，舊嘅唔使走之餘，仲請番啲新嘅人，似有新水喉入嚟，而新水源據聞係嚟自廣東省某大南方城市嘅傳媒機構，仲話短期內會有公佈。雖然話唔使執包袱住，但好多《成報》員工仍然半信半疑，部份之前要食無情雞嘅人，就算接到復職通知都索性唔做，可能見過鬼怕黑啩！<br><br>李華華<br>mailto:LiWaWa@AppleDaily.com
</p></body></html>