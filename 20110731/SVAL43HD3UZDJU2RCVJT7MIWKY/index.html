<html><header><meta charset="utf-8"><title>五大熱炒Figure　蜘蛛俠係潛力股</title></header><body><h1>五大熱炒Figure　蜘蛛俠係潛力股</h1><p>動漫節三大HotToys人偶迅速賣光，無論你買嚟收藏抑或拎上網熱炒，絕對有價有市！如果呢次錯過咗唔緊要，今日將近期五款熱炒Figure介紹畀你，而當中最具潛力嘅1比6蜘蛛俠，仲隨時有機會爆升，搖身一變成為十倍股！<br><br>記者：陳國輝　<br>攝影：陳陶鈞　<br>Model：Elise@Zmodel</p><p>1.奸角蒲頭　發力再炒</p><p>逢係熱炒人偶，幾乎都係港人甚至全世界勁出名嘅電影角色。炒樓、炒鹽，炒玩具都好，運作原理都係市場經濟學上嘅供求理論啫！你想知點解呢隻原色蜘蛛俠咁有潛質？原因就係貨源激罕，專業炒家Suey話，呢隻Figure全球只生產咗1,400隻，起初仲以為無人會接貨，點知喺嚴重缺乏供應情況之下，價錢一路係咁升，現時已經炒到千六蚊！<br>呢點都未必最重要，事關今年動漫節，HotToys就首次擺放咗全黑色奸角Spiderman做生招牌，由於佢未正式開售，加上罕有，預計公開發售後勢必炒高，至於「正牌」蜘蛛俠也肯定被挾上，Suey話趁現價仍然「偏低」，話唔定會成為一隻十倍股o架！</p><p>2.MarkI　駁電線玩燈飾</p><p>大家都知，《IronMan》票房勁收，但估唔到Figure一樣咁掂！呢隻熱炒款式並非靚仔MarkII或者MarkIII，而係原祖級MarkI！炒家熱愛原因，除咗生產數量甚少，仲因為Figure背脊上嘅電線Details跟足原著，而且心口盞LED仲真係識發光，十足電影內嘅IronMan充滿力量，超型！</p><p>3.BlackWidow　賣罕有</p><p>除咗男主角TonyStark，第二集仲有位極受男人歡迎嘅索女角色BlackWidow。講到女性Figure，其實BlackWidow屬於HotToys處女作品，無論人偶嘅身材比例、膚色、頭髮，以至衣着方面，跟電影相似度幾乎爆燈！由於女性Figure比較罕有，加上現時升幅得五成，話唔定仲有炒作空間。</p><p>4.DXJoker　手功靚到無倫</p><p>睇Marvel，港人最熱愛嘅可能係《蝙蝠俠》！尤其做反派嘅小丑（Joker），由於設計Figure時，特別喺眼神以及表情上落足功夫，所以Joker被公認為手功最精細嘅Figure之一，亦因為馬克漢米爾已身故原因，睇好其升值潛力。</p><p>5.蝙蝠車大件炒過龍</p><p>估唔到「死物」仲好炒！佢係Batman蝙蝠車，據講，由於呢件Figure體形巨大，開賣時已高達$3,200；但貨源越來越缺，近期最新叫價已直逼萬三蚊，炒升四倍咁誇張！不過咁，亦由於唔少炒家認為呢隻Figure已經炒過龍，好多人並唔睇好。</p></body></html>