<html><header><meta charset="utf-8"><title>合訂證券 - 左丁山</title></header><body><h1>合訂證券 - 左丁山</h1><p>前日提及stapledsecurities（合訂證券），電盈分拆商業信託，會以此方式上市。目前香港冇合訂證券上市，如果電盈申請成功，會開先河，澳洲就有不少，常見例子就係房地產、基建/公用事業透過合訂證券在澳交所上市買賣，英文stapled嘅意思就係「訂埋」，訂書機就叫做stapler，將兩類證券「訂埋」一齊就係「合訂證券」。香港點解又要引進呢？最主要原因係香港目前冇明確法律規管商業信託，單純商業信託可在新加坡上市，可在澳洲上市，但仍然不能在香港上市。如果要諗辦法，就係要求商業信託發行人將（一）商業信託單位及（二）一般證券（如股票）訂埋一齊，不可分割地，以合訂證券形式上市，如此一來，港交所、證監會就將公司法、上市條例嘅規管方法嚟監管呢個商業信託。<br>呢種係好技術性嘅問題，最終目的就係在香港未有商業信託上市條例之前，仍然有法可依，落實監管，保障投資者之法律權益。至於買賣合訂證券咯喎，價錢自然有升有跌，冇人能夠保證只係賺，不會蝕，風險要自負。<br>以商業信託形式將成熟穩定嘅業務上市，睇落與地產信託投資基金（REIT）非常相似，領匯有REIT王之稱，基金單位價上升，派息有保證，其他REITs嘅表現亦唔差，相信他日電盈之商業信託合訂證券嘅投資者會係類似一班人，分析師對合訂證券之估值，亦會考慮到REIT嘅模式。現時電盈嘅歷史周息率有4.78%左右，仲高過領匯嘅周息率4.2%，唔怪得一啲退休基金對構思中之電盈商業信託合訂證券（目前係初步意向）話：「會諗諗佢。」<br>左丁山素來係自由市場派，認為外國金融界之新生事物（其實已經新咗好耐），香港仍然冇嘅，不妨諗諗佢，考慮引入，俾不同類型投資者有多啲選擇。依家利率咁低，存款冇啖好食，退休基金、大學留本基金（endowmentfund）以至私人退休儲蓄無不為「食息」頭痛。點解呢個時候會有大公司推出商業信託呢，當然係迎合市場需要啦。
</p></body></html>