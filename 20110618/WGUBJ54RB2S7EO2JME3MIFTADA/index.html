<html><header><meta charset="utf-8"><title>即減$75,000　E250趕上環保潮</title></header><body><h1>即減$75,000　E250趕上環保潮</h1><p>以往談及環保車，大部份人覺得係日本車專利，其實歐洲車廠都十分努力研發排放低、油耗低的新環保技術。好似M-Benz就將BlueEFFICIENCY系列引擎逐步全面取締舊引擎，不過要攞到政府的環保車稅務優惠又唔係架架得，好似E-Class系列之中，只有E250房車最近就剛剛趕上呢班環保筍車。<br><br>記者：許維雅<br>攝影：譚盈傑<br>Model：Fion</p><p>慳油孖寶助過關</p><p>自從平治E-Class轉新款之後，不斷引入細容積引擎的BlueEFFICIENCY環保系列，雖然排放及油耗已經比起一般豪華房車低，但都符合唔到環保署的嚴格標準，未能取得環保車稅務優惠。不過最近終於有好消息，平治宣佈E250CGIBlueEFFICIENCY房車成為EFC環保車一族，全因由今年三月起製造的新車將加入ECOstart-stop停車熄引擎功能，減低燃油及廢氣排放，再配合波箱由五前速換上7GTRONIC七速自動波，令行車更暢順，減低高轉行車的機會，自然就更加環保。<br>有孖寶配合BlueDIRECT引擎之下，馬力及扭力不變，卻成功將平均油耗減13%降至6.6-7L/100km，二氧化碳排放量為154-162g/km，五門豪華房車都只係需要約$1/km，將環保車領域逐步擴展。對於車主而言，最重要當然係可以交少啲稅啦，以Avantgarde豪華版為例，之前可享五萬元環保稅優惠已經好抵，家可以再減二萬五，即係56萬幾，同E200相比只相差萬二元，大家都會揀E250啦！要提醒大家，暫時可以減稅的只有房車款式，旅行車及Coupe都未有份。</p><p>E250CGIBlueEFFICIENCYAvantgarde</p><p>引擎：1,796cc直四<br>馬力：204hp/5,500rpm<br>扭力：310Nm/2,000-4,300rpm<br>傳動：7G-TRONIC七速自動波<br>售價：$562,000（已扣除環保稅優惠）<br>查詢：28957339（仁孚行）</p><p>至抵環保車一覽<br>寶馬640iA</p><p>不單止豪房，就連豪華開篷車都有環保代表。<br><br>舊價：$1,419,675<br>新價：$1,394,675</p><p>豐田ALPHARD240</p><p>只要設定配合得好，巨無霸七人車一樣環保。<br><br>舊價：$515,200<br>新價：$490,200</p><p>凌志RX450h</p><p>豪華SUV加入混能系統逐漸令車主受落。<br><br>舊價：$774,100<br>新價：$749,100</p><p>日產MARCH</p><p>車價平但一樣平多6千蚊，最抵玩環保車仔。<br><br>舊價：$145,800<br>新價：$138,966</p><p>日產MURANO</p><p>40幾萬MURANO剛好慳盡七萬五優惠。<br><br>舊價：$406,915<br>新價：$382,061</p><p>豐田PRIUS</p><p>講到環保車，點可少Hybrid始祖PRIUS。<br><br>舊價：$339,620<br>新價：$319,730</p><p>七萬五新稅制　環保車起義</p><p>政府推出寬減首次登記環保車的稅務優惠，一眾環保車齊齊有價減，當中包括豐田及凌志EFV車系、日產Green系及有EFC認證的歐洲車。環保車稅務優惠由原先減30%增至減免45%，上限亦由五萬元增至七萬五千元。但你又知唔知點減呢？</p><p>新稅制教你計<br>增加汽車首次登記稅後的新計算方法：</p><p>最初$150,000-40%<br>其次$150,000-75%<br>其次$200,000-100%<br>剩餘應課稅值-115%（即$500,000以上的餘額）</p><p>例子：</p><p>汽車A原本車價$600,000<br>a.$150,000×40%=$60,000<br>b.$150,000×75%=$112,500<br>c.$200,000×100%=$200,000<br>d.剩餘應課稅值$100,000×115%=$115,000<br><br>應邀交汽車首次登記稅：a+b+c+d=$487,500<br>汽車A售價=$1,087,500</p><p>符合環保車條件的汽車A可減免的稅務優惠：</p><p>汽車首次登記稅×45%（上限$75,000）<br><br>$487,500×45%=$219,375（已超出上限）<br><br>汽車A最後售價：$1,087,500-$75,000=$1,012,500</p><p>總結：</p><p>根據以上新稅制的計算方法，想剛好賺盡七萬五環保稅優惠，應該以原來售價約$45萬元的環保車最抵，因為此車的首次登記稅約$16萬元，減免45%後剛好等於$75,000，售價立刻減至37萬幾。</p></body></html>