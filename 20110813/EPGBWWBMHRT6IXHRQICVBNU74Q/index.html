<html><header><meta charset="utf-8"><title>HTC雙瞳雙核　高清3D無狗牙</title></header><body><h1>HTC雙瞳雙核　高清3D無狗牙</h1><p>又係3D？冇錯！自從《阿凡達》出現，全世界都中晒3D毒，由戴眼鏡到裸眼，由齋睇到自己拍埋，3D技術越趨成熟。今次就輪到HTC呢部3D裸視手機EVO3D！拍3D片同3D相，啪個掣就攪掂，加埋個4.3吋qHD超靚Mon，隨時自拍番套港產《阿凡達》都仲得！<br><br>記者：韓繼聰<br>攝影：伍慶泉<br>Model：Rika@GME</p><p>一啪啟動　雙眼拍3D</p><p>EVO3D最搶眼一定係機背紅框入面嘅一對500萬像眼仔，影3D靠晒佢！開啟相機後，只要一啪機身右邊嘅2D同3D切換掣，即可玩3D拍攝，好方便。現場實測，無論影相定拍片，3D效果都非常好，配合埋qHD540×960嘅裸視靚Mon，效果好出！不過要留意嘅係，雖然鏡頭係有500萬像，但只限2D相，而3D模式下只可以影200萬像嘅相。反而3D拍片就支援720P高清，大會就示範即場接駁3DTV，完全唔會有狗牙現形，分享自拍3D大作超Good！</p><p>雙核心高效能</p><p>除咗3D拍攝裸視，雙核高效都係EVO3D嘅主打！QualcommSnapdragon1.2GHz加埋1GBRAM，搭載Android2.3同HTCSense，基本上無咩功能、程式難倒佢，操作極之流暢！試過玩三款3DGames、播埋內置3D電影《青蜂俠》，超爽快！不過用得雙核，電池一定去得快啲，要注意係電池一去到紅色，就強制關閉3D拍攝！好在家買機即送多一嚿電，俾你隨時換，唔似得iPhone咁麻煩！HTCEVO3D開價$5,398，想平玩可以揀上台，3香港就有個$148月費$0機價Plan，抵玩！</p><p>HTCEVO3D</p><p>處理器：1.2GHz雙核心QualcommSnapdragon<br>OS：Android2.3配備HTCSense<br>記憶體：1GBRAM<br>屏幕：4.3"3D觸控（540×960）<br>相機：500萬像鏡頭×2、130萬像前置鏡頭<br>通話時間：450分鐘（備用355小時）<br>體積：126.1×65.4×11.3mm<br>重量：170g（連電池）<br>售價：$5,398<br>查詢：HTC香港（31550888）</p></body></html>