<html><header><meta charset="utf-8"><title>iPad2保養期換螢幕貴過新機</title></header><body><h1>iPad2保養期換螢幕<br>貴過新機</h1><p>【本報訊】根據蘋果公司條款，產品於保養期損壞，會安排換貨。有iPad2用家購機後一個月不慎將機掉在地上，螢幕表面的觸感玻璃損毀出現裂紋，交回蘋果指定維修中心獲安排換機，惟被索取的換機費比購買一部全新機高出逾852元，事主直斥蘋果電腦售後服務差，收費離譜。<br>七月以6,488元在DGLifestyleStore購入一部64GB3G版白色iPad2的盧先生，近日將螢幕玻璃損壞的iPad交回蘋果指定授權維修商要求維修，「螢幕表面塊玻璃跌爛咗有裂紋，但操作正常，職員睇過部機就話冇得整，只可以換機，但係就要我畀7,340蚊，仲貴過買過部新機」。</p><p>先達換螢幕玻璃僅800元</p><p>蘋果公司的iPad保養條款列明，若產品在保養期內出現問題，可為客人「提供新產品或在性能與可靠性方面與新產品相當的翻新產品」，惟不適用於意外造成的損害。盧先生承認是次損壞乃人為，應不受保養，惟未想到換機價如此不合理，「我預咗維修費唔平，但冇諗過冇得整，而換機仲貴過買部新機，我唔會畀錢換」。<br>記者與盧先生一同到蘋果位於旺角柏裕商業中心及銀城廣場兩間分別獲授權的指定維修中心了解，職員檢查機身後均表示只能換機，但不附送包裝盒及配件，且只能保證外殼全新，機內靈件孰新孰舊不得而知。職員又透露，換機價由蘋果訂出，根據裂痕的嚴重程度收費。一條裂痕可免費換機；若裂痕出現小分叉，64GB3G版換機價約3,000餘元；如蜘蛛網般的擴散式裂紋，32GB3G版收6,540元；64GB3G版則收7,340元。<br>旺角先達廣場有多間店舖均提供更換iPad螢幕玻璃，收費由800至1,200元。維修師傅聲稱玻璃從內地入貨，100%原廠，不會影響原廠保養。「只要拆咗iPad後面個殼，扭開幾粒螺絲就換到塊玻璃，兩個鐘搞掂，手勢好嘅師傅拆咗部機再裝番，蘋果嗰邊師傅未必發現到」。</p></body></html>