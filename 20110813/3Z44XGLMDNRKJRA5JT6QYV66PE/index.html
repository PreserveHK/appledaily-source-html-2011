<html><header><meta charset="utf-8"><title>唐生有貴氣 - 左丁山</title></header><body><h1>唐生有貴氣 - 左丁山</h1><p>特首競選之事，越趨白熱化，各路人馬陸續出聲為心頭好打氣。睇番美國經驗，美國啲大公司為免得失民主黨或共和黨，到咗總統競選年，就會捐款俾兩黨嘅「政治行動委員會」（PoliticalActionCommittee），例如以前嘅AIG就向每黨嘅PAC各捐九十餘萬美元，邊一個黨入主白宮，都會多謝AIG。2008年時，奧巴馬有明顯民意領先優勢，大公司與華爾街大行看風駛，就多數向民主黨傾斜，密密捐錢俾奧巴馬。<br>香港特首之爭係要睇中央吹風嘅，北京未有握手三十秒、五十秒、六十秒之分別前，大孖沙自然按兵不動。副總理李克強下星期訪港，出席論壇及為香港大學慶祝一百年撐場，到時佢會與邊位最熱烈握手呢？相信全港攝記要醒醒定定，千萬勿走失寶貴鏡頭。今年有啲特別情況，就係名人陳啟宗、羅康瑞、張震遠已急不及待，公開挺梁，令挺唐派有啲心急。現在中環耳語傳出，中央一日未正式欽點唐生，梁生仍有機會，而中央遲遲不表態，就表示對唐生放心不下喎。因為咁，相信挺梁派會陸續出聲，向北京傳遞一個重要訊息，梁生係一個viablealternative。<br>唐生八字曝光後，唔少人有興趣研究，自一位「上環街邊理髮師」批唐之後，又有一位知名專家（名字不准左丁山發表）以電郵傳來一份「唐批」，唐生生於壬辰年（1952）戊申月（9月6日）乙卯日（七月十八）庚辰時，批文云：「這是個變動貴格，忌金，喜水木，日主機警靈變，自衞力強，從20歲開始，青雲得志，31歲開始至45，為母旺小孤格，富貴唾手而得，如父母賞賜，46-55有小挫折。56歲交寅運，成『寅卯辰』三會木，為專旺木局，為大領袖格，一改以前低調作風，變得敢作敢言，但因『寅』亦化有沖『申』（月柱）堤之虞，所以木局不穩，常遭攻擊，疲於奔命，今年的辛金令他疲乏。11月之後，水木齊來，為好的開始，2012壬辰，流年與年柱併戰，非常辛勞，但壬為用神，辰為日主華蓋，得心應手，7月1日，為日主傷官旺月日合，貴氣迫人，成功機會極大，要看對手氣勢，較量才能下論。<br>唐生明年60，仍在專旺大格，61歲之後，入乙卯運，兩個乙卯相夜爭，變為比劫格，百務纏身，爭議不休！表示香港社會不寧。」若然如此，咪要恭喜唐生？但香港市民就要自求多福咯。</p></body></html>