<html><header><meta charset="utf-8"><title>傳被Zara阿媽買起　CNBC轉載佐丹奴紅爆全球 - 李華華</title></header><body><h1>傳被Zara阿媽買起　CNBC轉載<br>佐丹奴紅爆全球 - 李華華</h1><p>如果無記錯，佐丹奴（709）應該係最多購併新聞嘅上市公司！過去10幾年，噏得出嘅國際服裝零售大Brand都傳過話會買佐記，但次次流料，到最近「彤叔」鄭裕彤唔聲唔聲一鋪掃咗14%，仲做埋第一大股東，斷估呢個情況會停落嚟，但殊不知唔係嘅。</p><p>Inditex同佐丹奴齊否認</p><p>噚日，CNBC網站就爆咗單猛料，話Zara嘅阿媽Inditex計劃收購佐記，CNBC話佢哋係quote外電，咁外電單料又點嚟？佢哋話係來自一個本港財經網站，而個網站又話佢哋係抄本地一份報章！而據華華明查暗訪所得，嗰份本地報章係抄一個歐洲財經網站，但人哋嗰篇報道係寫緊歐洲大市，順便講埋Inditex股價急升，話佢會收購一間香港公司，半隻字都無提過佐記，但咪理，「Zara買起佐記」就係咁環繞個地球「流」傳一周!<br>最後，流言梗係要搵啲智者嚟終止喇！佐記嗰邊同華華講無呢件事，而慣性唔評論市場傳聞嘅Inditex呢次亦忍唔住出聲話真係無接觸過佐記！就係咁樣，呢單流料益咗佐記堅升，一開市就爆升6%，收市回番，但都有得升1%，而Inditex自己嘅股價都有得升……唔知呢次流料誤傳邊個至係大贏家呢呵?<br><br>李華華<br>mailto:LiWaWa@AppleDaily.com</p></body></html>