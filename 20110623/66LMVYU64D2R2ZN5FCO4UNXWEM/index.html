<html><header><meta charset="utf-8"><title>新加坡CommAisa直擊縮水版電訊展　國產機海搶鏡</title></header><body><h1>新加坡CommAisa直擊<br>縮水版電訊展　國產機海搶鏡</h1><p>進入CommAsia電訊展Day2，一齊帶大家預覽今年有乜猛機蒲頭！往年未入場館，離遠就見到LG、Samsung鬥賣廣告，但今年竟然水盡鵝飛。呢兩大巨頭沒有參展之餘，最慘連ShowGirl都失色埋！不過今年好彩有Nokia壓場，國產大牌華為也狂玩機海戰術，最爆係有部1.4GHz嘅AndroidPhone，俾佢搶晒鏡！<br><br>記者、攝影：陳國輝</p><p>U8860快過GalaxySII
</p><p>華為呢個Brand，唔少本地玩家都認得旗下最Hit型號，係千零蚊出機、抵死夾細部嘅IDEOS系列！首次曝光嘅U8860，究竟仲係咪筍盤？唔敢講，事關硬件上內置1.4GHz處理器，快成點好難試清楚，因場內只得測試機，但標明嘅規格，就肯定勁過SamsungGalaxySII同埋HTCSensation囉！雖然操作、速度試唔到，但玩過入面啲遊戲，又真係幾順暢！例如當日小記就玩過一隻3D棒球Game，假如CPU唔夠勁，顯示動畫嗰陣一定會窒窒吓；但係U8860表現相當流暢，加上屏幕採用4吋FWVGA顯示，解像度細緻之餘亦夠光猛，比之前嘅IDEOS系列靚好多。順帶一提，配備靚芒嘅U8860，除支援720p高清播片，仲有個800萬像素相機，Preview效果一樣咁Sharp。</p><p>Profile</p><p>處理器：1.4GHzCPU<br>作業系統：Android2.3<br>制式：WCDMA<br>機身厚度：9.9mm<br>屏幕：4吋FWVGALTPSLCD<br>主要功能：720p高清拍片及播放、800萬像素自動對焦鏡頭、Wi-Fi、GPS/AGPS、支援Flash10.1<br>推出日期：今年底<br>售價：待定</p><p>U8600　3D介面轉足360</p><p>硬件裝備無U8860咁勁，但一樣有撒手鐧，就係極流暢嘅立體介面。大家咪誤會，U8600並唔係戴3D眼鏡嗰種，只要你打開功能主目錄，就會一清二楚。呢個360?設計嘅Menu，除咗可以不斷旋轉，仲能控制上下移動，用落勁爽；硬件方面配置3.7吋WVGA芒以及500萬像素相機，叫不過不失。<br>推出日期：今年內<br>售價：待定</p><p>U8850　疑似iPhone事件</p><p>逢親用直邊設計，加上機側附有金屬邊框，大家都唔理三七廿一，當咗佢抄iPhone4先！無錯，正面睇的確幾似，但翻轉機背，佢其實只係普通白色弧形膠殼，厚度更只有9.9mm，甚至薄過iPhone4！佢除咗係一部Android2.3手機，仲具備3.7吋輕觸芒，支援720p高清播放兼拍埋片，擺明主攻娛樂功能。<br>推出日期：今年內<br>售價：待定</p><p>黑莓再升呢</p><p>黑莓9900速度升呢講快，BlackBerry亦公佈咗旗下首部配置1.2GHz處理器嘅Bold9900。硬件規格都幾強，包括內置NFC晶片、768MBRAM以及8GBROM記憶體，不過輕觸屏解像度高達640×480又點，闊度只有2.8吋實在太細，加上保留番傳統外觀，各位受唔受落，就睇你有無用開黑莓喇！<br>推出日期：今年內<br>售價：待定</p><p>同場加映：首部Android3.2平板腦
</p><p>咪以為華為只得手機，今次佢哋仲發表處女作平板電腦MyMediaPad！佢係全球第一部採用Android3.2Honeycomb系統嘅Tablet，同以往3.0相比，據講該系統係專為7吋芒機種而度身設計，仲大幅提升咗硬件加速能力，加上佢配備1.2GHz雙核心處理器，睇埋1080p影片都毫無問題。<br>推出日期：第三季<br>售價：待定</p><p>電訊展花絮</p></body></html>