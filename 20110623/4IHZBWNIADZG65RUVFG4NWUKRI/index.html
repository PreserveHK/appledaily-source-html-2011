<html><header><meta charset="utf-8"><title>新加坡直擊：Nokia大革新　N9一機零掣</title></header><body><h1>新加坡直擊：Nokia大革新　N9一機零掣</h1><p>本月初各大品牌都排住隊出貨，先有行升級SymbianAnna的NokiaX7，再來Android機王SamsungGalaxySII，能否打冧iPhone仲未知，但已經七國咁亂！至於年底將推出Windows智能手機嘅Nokia，日前再喺新加坡宣佈全新採用MeeGo操作介面嘅N9，外殼物料已經係賣點，更強係屏幕上沒任何按鍵，標榜一指掃到尾，試圖帶起全新玩法！<br><br>記者、攝影：陳國輝</p><p>MeeGo介面靠指點</p><p>N9外形同上一代N8有啲似，屏幕闊度達到3.9吋，機身設計採用聚碳酸酯，此物料摸落去似塑膠質感，但就非常堅硬，更用於防彈玻璃，唔易爆亦唔易刮花，單憑呢點就擺到明想砌抵iPhone！另外，N9機殼由一整塊物料而成，即係話無乜多餘縫位，配上桃紅以及彩藍兩隻色感覺勁Sharp，睇落去整體好Young好有活力。打開部機，發現操作方式唔同晒！其實，MeeGo介面設計同SymbianAnna好似，重點係機身零按鍵，全靠一隻手指掃來掃去就搞掂。佢比其他智能手機更厲害係，當使用某項功能如上網、影相抑或睇片，只要輕輕左右掃，便立即回到主目錄；而同時用兩隻手指再掃，又可回到已執行嘅功能，操作勁方便。</p><p>拍一下NFC駁喇叭</p><p>N9另一賣點，就係近期熱話嘅NFC無線連接技術。繼之前NokiaC7、X7之後，今次N9都唔放過，現場更加推幾款「一拍即玩」嘅音響裝置，其中最有睇頭就係NokiaPlay360，佢係一款可360度發聲嘅喇叭，只要用N9輕輕接觸喇叭表面，就可連接播歌，最多可駁夠一對；同時，現場亦展示專用Headset以及Earphone，後者更同N9玩襯色，拎出街夠晒型！</p><p>DetailsSnap</p><p>現場花絮</p><p>Profile</p><p>處理器：ARMCortex-A8OMAP36301GHz<br>操作介面：MeeGo1.2Harmattan<br>體積：116.45×61.2×7.6-12.1mm<br>重量：135g<br>屏幕：3.9吋AMOLED屏幕<br>備用時間：380（2G）/450（3G）小時<br>通話時間：660（2G）/420（3G）分鐘<br>特色：全輕觸式操作、曲面玻璃屏幕、800萬像素蔡司鏡頭、f/2.2大光圈、NFC技術、DolbyDigitalPlus、提供16GB和64GB兩隻版本<br>顏色：黑、桃紅、彩藍<br>推出日期、售價：待定</p><p>同場加映<br>C2-03滑蓋配雙SIM</p><p>雖然旗艦作N9未知幾時正式發售，但同日公佈嘅C2-03最快7月抵港！佢唔係高階機種，所以只採用簡單易用嘅Series40介面，還好配備滑蓋Keypad，並搭上輕觸式屏幕，㩒掣篤芒都玩得，操作起來夠方便。另一賣點係佢嘅雙SIM卡設計，一張可插落電池蓋後，另一張插喺機側，以便隨時更換。而顏色就提供白配金以及全黑兩種，現場所見前者特別好多！</p><p>Profile：EasySwap換卡、觸控輸入、200萬像素相機、支援高達32GBmicroSD卡、3.5mm耳筒位<br>售價：待定<br>推出日期：第3季</p></body></html>