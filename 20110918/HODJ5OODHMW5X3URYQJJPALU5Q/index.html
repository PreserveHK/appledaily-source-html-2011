<html><header><meta charset="utf-8"><title>上海直擊Kelly授侯佩岑生仔秘笈</title></header><body><h1>上海直擊<br>Kelly授侯佩岑生仔秘笈</h1><p>陳慧琳（Kelly）、侯佩岑、徐濠縈及周汶錡等，前晚在上海出席時裝騷。Kelly和侯佩岑見面時手拖手，還密密傾生仔經，Kelly說要用手機的WhatsApp看囝囝蝦餃仔的短片，慰解思念。對於前男友周杰倫有新歡，侯佩岑大方表示祝朋友幸福。</p><p>陳慧琳的兒子劉昇（蝦餃仔）返學後，Kelly就多了時間，可密密出席活動，她前晚就在上海出席Sportmax時裝騷，下周又有兩個活動要出席。</p><p>堅持送仔返學</p><p>Kelly、侯佩岑、徐濠縈等前晚先出席新店開幕，之後Kelly和侯佩岑結伴行去看騷，沿途有傾有講，兩人還手拖手，狀甚老友。Kelly受訪時指在台灣出碟時已認識侯佩岑，她說是與侯佩岑傾生仔經：「佢問我生完之後點樣瘦啲，其實佢都好瘦，佢仲話會去度蜜月。」蝦餃仔上學，Kelly說雖可出埠但也心掛掛：「家不斷叫老公WhatsApp啲蝦餃仔嘅相同片畀我，可以睇住先。蝦餃仔家返學好好多，好乖，我會盡量keep住送佢返學。」</p><p>康堤狂錫阿徐</p><p>侯佩岑則形容自己的新婚生活「幸福又很踏實」，問侯佩岑舊愛周杰倫被指戀上模一事，她助手即時開口阻止，岑佩岑則友善說：「我也不是不願回答，任何朋友我也會祝福，只是不清楚也不確定他們的關係，所以不回應，也希望他們幸福吧。」她又表示，由於工作忙所以較少與周杰倫聯絡。<br>徐濠縈穿上7吋超高踭鞋現身，並行走自如，更自爆在酒店跑來跑去，嚇壞助手。阿徐說是瞞住女兒陳康堤出埠，又指女兒最愛錫她：「佢好鍾意錫我，差啲錫勻我全身，我抱佢，佢又會用腳夾住我，成隻樹熊咁。」<br>採訪、攝影：葉雪</p></body></html>