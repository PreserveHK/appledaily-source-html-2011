<html><header><meta charset="utf-8"><title>周日趣BLOGBLOG：邢李㷧，你好嘢；畢菲特，你瀨嘢！ - 股榮</title></header><body><h1>周日趣BLOGBLOG：<br>邢李㷧，你好嘢；畢菲特，你瀨嘢！ - 股榮</h1><p>思捷（330）放榜後，股價兩日暴瀉三分一，揸住股票的朋友會問，究竟我做錯咗乜嘢？「我已經買藍籌唔買二三線股，點解會咁？」思捷噩夢帶出兩個訊息：（一）買藍籌原來都可以輸到阿媽都唔認得；（二）跌到海嘯價先撈底都要輸，原因係仲有沙士價。不耐煩再講多一次，輸一成唔止蝕，很大機會越輸越甘。<br>無論如何，思捷肯定會成為MBA企業案例，但筆者最欣賞的，是前主席邢李㷧的沽貨哲學。邢李㷧是昔日當紅影星林青霞的夫婿，不知道的讀者請Google一下。<br>邢氏03年開始賣思捷，當時持股超過40%。大股東沽貨，一般會被外界視為睇淡公司的訊號，但邢氏以行動及業績說服基金，思捷03至08年期間，盈利由12億元翻四番至64億元，收入則升兩倍，由124億變成372億元。<br>思捷02年染藍後，不斷交出亮麗成績表，即使邢氏出貨價越賣越高，但思捷股價卻越戰越勇，由03年初的11元，累漲上升10倍至07年10月的121元歷史新高，名副其實的10倍股。基金只要敢接貨，有贏冇輸。大戶嘗盡甜頭，讓每次邢氏出貨時，基金唔會SayNo，更爭相搶貨，算是異數。</p><p>邢氏累計套現逾200億
</p><p>邢氏03年開始減持，至06年間，大手減持約6次，每次減持介乎4%至7%，規模雖大但由於仍身兼主席一職「睇實個檔」，基金仍然放心去馬接貨。邢氏08年初辭去思捷所有職務後，股價隨金融海嘯一落千丈，去年2月邢氏把握股價反彈高位時接近全部清貨，為基金界上了寶貴一課。<br>當時邢氏折讓6%以54.25元配售，反應理想要額外加碼，接貨者包括美資基金聯博（AllianceBernstein，現時仍持有6%為最大股東）。<br>人去股清，邢氏仍然可說服基金踴躍接貨，反映基金對邢氏有盲目信心，相信可以食過翻尋味，殊不如邢氏北風食尾糊，多個基金則臨尾香冇仇報。<br>紙上富貴變現實，邢李㷧演繹得完美無瑕，在思捷累計套現超過200億元，還多於現有的158億總市值。反觀股神畢菲特，08年以8元買入2.25億股比亞迪（1211），股價09年高見88元時，賬面可勁賺180億，同樣是10倍股，但股神連減持部份、收回成本的意欲都欠奉，股價跌至60、40、20元也沒有行動。<br>沒錯，股神現時賬面仍有75%回報，但跌到如此，我相信他已經失去沽貨的勇氣，否則間接承認睇錯市。我不反對價值投資，但有糊唔食，今時今日真係罪大惡極。<br>股榮</p></body></html>