<html><header><meta charset="utf-8"><title>Jeana寸Phoebe令人反胃</title></header><body><h1>Jeana寸Phoebe<br>令人反胃</h1><p>自寫真戰掀起罵戰後，直至齊齊有份演出電影《喜愛夜蒲》為止，何佩瑜（Jeana）與許穎（Phoebe）不和指數從沒有跌Watt，前晚慰勞宴上不倒胸Jeana被Phoebe「胸」倒，出名寸嘴的她即反擊不想令人看到滯無食慾，所以穿得平實點。</p><p>DaDa做磨心</p><p>電影《喜愛夜蒲》自優先場至今已錄得250萬票房，前晚導演錢國偉（Wilson）率領演員DaDa、Jeana與Phoebe等到尖沙嘴舉行慰勞宴，桃紅色裙谷胸上陣的Phoebe最搶鏡，死敵Jeana只以斜肩裝現身完全被對方「胸」倒。<br>當邀請Jeana與Phoebe合照時，Jeana大方企定後，Phoebe則拉來DaDa夾在中間才合照。至於DaDa與前男友王宗堯全晚有傾有講，沒有任何芥蒂。<br>唔妥到出面的Phoebe直指跟Jeana只是hi、bye朋友，從來跟對方沒兩句，根本稱不上是朋友，反而跟DaDa較為熟絡。</p><p>「搞到食唔落」</p><p>被胸倒的寸嘴Jeana惟有靠把口反擊，講到被Phoebe搶鏡？她說：「若果Wilson咁着都好靚，慰勞宴對我嚟講係成功晚宴，唔會太刻意着得太靚，若果着到咁坐佢對面啲人會飽到滯，我自己唔想影響人哋食唔落，都係着得平實啲。」夾在中間的DaDa坦言有點尷尬，分別跟兩人也是朋友，但又認為兩人沒有不和。<br>另外，Phoebe昨日到尖沙嘴出席服裝店開幕活動，對於Jeana前晚寸她谷胸令人倒胃，Phoebe反寸說：「佢係咪以後都封胸先？言下之意以後都唔着咁性感啦！我咁着係尊重場合。」<br>採訪、攝影：卓寶花、魯萍</p></body></html>