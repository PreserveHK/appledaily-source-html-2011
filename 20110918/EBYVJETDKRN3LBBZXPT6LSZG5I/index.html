<html><header><meta charset="utf-8"><title>黃金視窗：黎耀祥卸不掉的包袱</title></header><body><h1>黃金視窗：黎耀祥卸不掉的包袱</h1><p>入行25年的黎耀祥，雖然一直被公認是好戲之人，可惜運氣欠奉，演藝事業一向浮浮沉沉。直到09年，幸運之神終於肯為祥仔打開大門，令他先後憑《巾幗梟雄》和《巾幗梟雄之義海豪情》兩度稱視帝，站穩一線小生行列。成功過後，祥仔又進入另一階段，他現在對工作甚有要求，但同時亦感到很大壓力，像背負着一個沉重的包袱。　撰文：何慧斯</p><p>稱帝後的黎耀祥，工作排得密麻麻，既要趕拍劇集，又要度期宣傳新劇，訪問翌日又要到台灣工作，略見疲態的祥仔更說早排在酷熱天氣下拍古裝戲，熱得透不過氣來，全因為熱愛演戲，才可接受同忍耐。</p><p>背負眾多人期望</p><p>事業開創第一個高峯後，祥仔坦言要進入新階段：「唔係另一個高峯嘅問題，反而係去到一個精益求精嘅階段。以前唔知邊啲得邊啲唔得，唔知自己嘅位置同作用，嗰陣做得好濫，漁翁撒網乜嘢都做。家知道自己嘅作用，要慢慢修正，知道有乜嘢工作應該做，乜嘢唔可以做。」<br>因為有了要求，所以每行一步都要計算過，祥仔笑言現時慘過做新人：「新人乜都可以試，我嘅年紀唔再容許我浪費時間，最重要係你嘅位置越嚟越高，發覺有啲嘢唔可以太過求其做。其實有好多人睇住你，家覺得能力越大，責任越大，你會開始背負好多人嘅期望。人哋覺得黎耀祥拍得嘅，應該係好戲，所以我明白啲前輩點解要睇過、傾好先會拍。雖然我未去到可以控制好多嘢，暫時未可以做到自己嘅作品必屬佳品嘅階段，不過都想慢慢調整，要開始選擇，我會對自己有要求，好似拍劇都希望拍啲有質素嘅，始終連續呢兩年撞到好戲，唔想斷尾。」<br>人紅當然要付出代價，做主角更加背負無形壓力，祥仔笑說：「有㗎，同以前自己嘅模式唔同。以前唔理人，做戲對我嚟講係享受，瀟灑好多冇顧慮，爛衫爛褲出街都得，拍垃圾戲冇所謂，志在累積經驗。但家又叫係主角，觀眾對你有期望，同行啲師弟師妹又會見你條路咁行都得，好似畀咗個正面鼓勵同希望佢哋，所以我壓力都好大，好似背負住一個包袱。」
</p><p>怕折墮唔敢退休</p><p>當日柴九一句「人生有幾多個十年？」令祥仔活得精采，問他下一個十年又會怎度過？他想了一會說：「我成日都諗跟住落嚟應該點樣行，但冇答案。有諗過退休，又諗過移民去第二度，陪阿仔讀書。亦有諗過喺最好嘅一刻退出，走去教人做戲。又有諗過努力搵多一、兩年錢就消失。但我捱咗廿幾年，家上到呢個位，話唔做就咁走咗去，真係好折墮。」<br>服裝：HUGOBOSS<br>髮型：IvanleeHeadquarters<br>眼鏡：Elements</p><p>兩封視帝　此生無憾</p><p>談到拍《法證先鋒3》，祥仔就滔滔不絕：「呢幾年遇到嘅監製都好負責，好緊張自己啲嘢。我覺得拍到《法證3》真係好好彩，今次個故事好好睇，基本上係會追住劇本去睇，全部有7至8個故事，每個故事都有佢嘅動機，亦有唔同原因同破案手法，同之前兩輯唔同，我覺得幾成功，亦因此而好有信心。」</p><p>學習面對悲劇</p><p>祥仔續說：「今次畀到我一個新體會，作為一個專業人士點樣去處理工作，做法證點樣去面對悲劇發生，一直都想試呢類高級專業人員嘅角色，之前嘅劉醒同柴九都係低下層嘅人，今次角色唔同咗，甚至講對白都真係有難度，事關有好多專業名詞，又有好多有邏輯嘅嘢。我唔可以亂，處理又難咗，不過觀眾睇落就會好有新意。」近年成為電視頒獎禮得獎常客的祥仔，談到今年的形勢，他笑說：「我覺得今年好多人都有突出表現，個個都係大對手，競爭大好多，感覺好似幾好玩，唔似舊年得我同陳豪，真係幾悶。但對我嚟講，一生可以連續兩年攞視帝，有咁嘅獎勵，已經覺得此生無憾，亦覺得好滿足。」</p></body></html>