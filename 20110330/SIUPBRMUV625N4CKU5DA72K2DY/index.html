<html><header><meta charset="utf-8"><title>開心飛起2：北京車模試房團　330米酒店一柱擎天</title></header><body><h1>開心飛起2：北京車模試房團　330米酒店一柱擎天</h1><p>香港有個393米高的觀景台即將開業，但係上一上去齋行個圈，入場費都要$150。不如回望祖國，入住全北京最高的國貿大酒店，朝朝早起床可以遠望幾公里外的人民大會堂，邊個夠我威！<br><br>記者：悠樂長<br>模特兒：李淋婧@ChinaBentley<br>鳴謝：國貿大酒店、上東盛貿飯店</p><p>81層北京最高酒店</p><p>自古以來，高度與優越感都係成正比，單睇維港兩岸的大廈，鬥高鬥足幾廿年就知。而這股越高越威的風氣席捲北京，不過這個全新最高的建築物，不是甲級寫字樓，而係五星級酒店。剛於去年8月中開業的國貿大酒店，正正就在中央電視台新樓的旁邊，樓高330米分81層，成為現時全北京市最高的酒店。從外觀設計上跟香港的國際金融中心二期有幾分相似，但設計師另有其人。而秉承着典型的「為人民服務」，酒店最高的幾層不是設計成甚麼總統套房、超級豪華套房等個人主義的房間，而係建成酒吧和餐廳等公眾場地。<br>先不談位於81樓的商務會議房間，因為若不是公司會議，一般房客是不會用得着。位於80樓的雲酷酒吧，乘坐升降機由地面極速上升，約40秒就到達。由於最近北京天氣好的關係，從80樓遠眺足可以看到6公里外如天安門、人民大會堂等建築物。擁有這個絕世好view，令高高在上的酒吧，即使平日下午都可以全場爆滿。</p><p>時裝、Catwalk、新食譜</p><p>時裝就話聽過分春夏和秋冬兩季推出，誓估不到連食譜都需要換季，概念來個Crossover。位於79樓的GrillSeventyNine，今個月以專業模特兒走catwalkshow，展示全新推出的春夏食譜。計我話其實大會這次的概念唔止新，仲好聰明，因為這個catwalkshow不單止展示出新菜式，仲好好利用79至80樓之間的旋轉樓梯和透明玻璃升降機，將靚人、靚景與美食融為一體。至於新食譜方面，總廚設計得小巧精緻，阿特蘭大海鱸魚、士多啤梨配藍莓雪葩碟碟都靚到唔捨得食，反而係小記意料中事，五星級酒店就有五星級的水準。</p><p>a.國貿大酒店<br>地址：北京朝陽區建國門外大街1號<br>文通：地鐵10號線，國貿站旁<br>網址： http://www.shangri-la.com/ </p><p>　<br>雙塔酒店都要chok</p><p>除了市中心的一柱擎天外，就近三里屯亦都有座雙塔陣，但當然高度就差很遠。這座雙塔酒店一大賣點，除了是前往三里屯只需15分鐘，沿途都係高速公路唔怕塞車，想日蒲定夜蒲都可以隨時起行。另外，其實酒店內的酒吧仲蠱惑，飲品除Menu內的選擇，還有隱藏飲品，不是chok服務員都不貢獻出來，大家不妨問多兩句。</p><p>b.上東盛貿飯店<br>地址：北京市朝陽區東四環北路2號<br>電話：（+86）10-59078888</p><p>實地測試<br>窗前十公里外山景</p><p>香港即使住六十幾樓，都有可能有對面樓遮住個靚景，不過在北京真係毫無對手，小記一起床睜開眼晴，眼前窗外的景色已是十公里外的山脈，試問大家幾時在北京市中心會見到山呢？</p><p>籃球場大泳池</p><p>泳池放在哪裏？一樣都是高高在上，與健身室一同設於78樓，泳池約一個籃球場的大小，完全密封。你可能會問點解不設計成完全露天，那便更加接近大自然？試想想，成300米高咁大風，以北京的天氣未落水都凍死你！現在在暖氣下暢泳，夠細心。</p></body></html>