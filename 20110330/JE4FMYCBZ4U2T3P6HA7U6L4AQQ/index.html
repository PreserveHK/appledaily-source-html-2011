<html><header><meta charset="utf-8"><title>酒店由低做起 - 左丁山</title></header><body><h1>酒店由低做起 - 左丁山</h1><p>無論在機場買臨時機票或即興之下到酒店租房，價錢通常比上網預訂或經旅行社預訂嘅票價、房租貴好多。餐廳Ｒ就在倫敦有過不止一次呢類經驗，故此佢經常話：「Walk-inrateisthewalkawayrate」一聽見就立即要走開，同人鬧交有乜意思呀。香港人在香港遇到呢啲事，總會有時大吵大鬧，狂轟海鮮價，「趁火打劫」，但去到紐約倫敦投訴呢啲事，根本無人理會。<br>一啲成年人喜歡自我中心，投訴成風，一啲後生仔女亦自我中心，拒絕捱苦。呢日報紙有報導話本港大學酒店系畢業生不想做侍應及執房打掃，職訓局訓練酒店從業員更加啱用，此報導唔會冇根據嘅啩？香港酒店業主聯會執行總幹事李漢城講嘅噃！如係實情，呢啲大學生未畢業前快快轉系算咯，讀乜鬼酒店系呀，一畢業出嚟就要做酒店行政人員呀？酒店小YY以前讀完碩士先至去瑞士讀酒店管理，執房、掃廁所、鋪床單、吸塵及捧餐，全部要學齊，後來在紐約豪華六星酒店做Butler，仲要代客擦鞋，做F&amp;B嘅同學，無一不做廚房、捧餐開始，乜香港啲大學生咁矜貴呀，如此惜身，他日何來競爭力，讀酒店辛苦喎，做酒店就更加辛苦到癲，怕就快啲walkaway。<br>香港有兩位高官嘅仔女都鍾意做酒店，財爺曾俊華兒子在五星酒店做F&amp;B，每日工作時間仲長過財爺，周一嶽局長千金在瑞士讀酒店，又係鍾意做餐飲業，唔知辛苦兩個字點寫。<br>北京有位香港女士Ｃ開日本餐廳、咖啡室，非常成功，算係上咗岸。十幾年前左丁山仲識得人，介紹佢去見一位酒店高層，高層問佢怕唔怕辛苦，到北京捧餐兼管理間咖啡室，佢話在美國讀酒店系時已經常做兼職侍應，冇乜所謂。結果呢，酒店請咗佢，上咗北京，佢累積經驗後自立門戶，在北京搵到真銀。今天香港年青人倘若一怕苦、二怕難，唔會有前途。今天五星酒店之總經理大都係德國人、瑞士人，不少在廚房刨薯仔開始，做呢行，唔需要太多書本理論，服務做得細緻體貼先至緊要。</p></body></html>