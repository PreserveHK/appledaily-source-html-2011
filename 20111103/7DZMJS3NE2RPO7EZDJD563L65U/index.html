<html><header><meta charset="utf-8"><title>Tablet七級防水　豪雨照捽</title></header><body><h1>Tablet七級防水　豪雨照捽</h1><p>邊玩水，邊影相嘅防水手機，近期見得好多，但游緊水仲可以玩平板電腦，你又試過未？㗎國出品FujitsuF-01D熱辣抵港，挾住全球首部防水Tablet威名，達到IPX5/7防水標準。天氣微凉生不逢時？就算唔玩碧波暢泳，都有機會遇着豪雨突襲啦，有備無患呀！<br><br>記者：陳國輝<br>攝影：伍慶泉<br>Model：Kiko@Zmodel</p><p>最啱論盡鬼</p><p>玩慣日系防水手機都知，機側通常設有幾組防水膠塞，可為記憶卡、充電USB位，以及電池槽提供防水功能！F-01D亦無走雞，佢支援IPX5/7國際防水標準，唔單止可防水滴，甚至喺泳池游水時，一樣可放心擺喺岸邊操作。<br>為求測試全球首部防水Tablet，模特兒Kiko試齊三種最常「遇水」嘅情況。首先扮唔覺意倒瀉水，用紙巾擦吓抹吓，雖仍有水迹，但一樣可輕鬆捽玩平板功能。跟手係試落雨天，就算Kiko淋到濕晒身、慘變落湯雞，但豪雨仍無阻Kiko上網睇《蘋果》。最後索性玩大啲，落埋泳池實戰，雖然F-01D能承受1米水深，但當水波流過機身，甚至喺水底下捽，操作無反應兼畫面亂跳，唔多Work喎！</p><p>自家靚介面　夠Fun</p><p>防水固然係賣點，但別忘記F-01D本身亦採用Android3.2Honeycomb介面，操作同SamsungGalaxyTab10.1以及SonyS等平板電腦，除咗硬件係用1GHz處理器之外，幾乎無任何區別。值得留意係，F-01D內置多款Fujitsu自家設計介面，包括有卡通圖案、木紋以及水底等幾隻Theme，同時，主畫面內嘅時鐘、日曆也會因應唔同Theme而產生唔同效果，啱晒鍾意有新鮮感嘅朋友。</p><p>FujitsuARROWTabF-01D（$4,980）</p><p>系統：Android3.2<br>處理器：OMAP44301GHz<br>記憶體：16GBROM/1GBRAM<br>屏幕：10.1吋<br>鏡頭：510萬+130萬像素<br>防水：IPX5/7標準<br>查詢：三禾電氣（23740618）</p></body></html>