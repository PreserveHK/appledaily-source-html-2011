<html><header><meta charset="utf-8"><title>馮仁昭四圍超：地獄廚神冇進步Kary劈柚失禮人 - 馮仁昭</title></header><body><h1>馮仁昭四圍超：地獄廚神冇進步<br>Kary劈柚失禮人 - 馮仁昭</h1><p>無綫同五大唱片公司反面，令到有線、now同亞視漁人得利，頻頻拉攏五大唱片旗下歌手合作，好似最近now101台嘅《撳錢》咁，佢哋請咗班歌手跳出錄影廠拍短片，然後擺喺節目播出，等觀眾睇完之後再答問題。<br>日前環球唱片嘅吳雨霏（Kary）同Mr.以及杜如風幫《撳錢》拍外景，佢哋踩去馬鞍山一間泰國菜館學煮泰菜，師傅教Kary同杜如風整柚子沙律，點知佢哋一捧住個碌柚即刻話：「劈友（柚）。」跟住將個碌柚拋嚟拋去研究點劈，結果搞咗成粒鐘先至劈開個柚。</p><p>變性接待Mr.</p><p>之後煮泰菜，Kary同杜如風又搞錯晒啲醬料，Kary咁嘅廚藝，難怪早年喺《美女廚房》被封地獄廚神啦，好明顯Kary呢5年嚟廚藝完全冇進步。<br>唔單止咁，Kary孖住杜如風扮女接待員招呼Mr.，又鞠晒躬又講泰文歡迎佢哋，原本女仔同人講歡迎或者你好嗎係講：「沙話Dcar」點知佢哋一開聲就變咗男人語法話：「沙話Dcup」，之後又將泰文講成粗口，笑到Mr.同現場工作員肚痛。</p></body></html>