<html><header><meta charset="utf-8"><title>煎一煎熄火焗　爽身雞翼唔黐牙</title></header><body><h1>煎一煎熄火焗　爽身雞翼唔黐牙</h1><p>唔知點解，雞翼煎完後啲皮永遠黐，入口仲要黐牙！聽紅廚吳永皓師傅講，全因雞油長期處於高溫下，故雞皮會較黏。要煎出爽滑雞翼，先將已醃雞翼汆水，落完雞翼見水冒泡時就要熄火浸，重複至雞翼浮起，咁樣做可保持雞肉水份，而且又去除大部份雞油。將已汆水嘅雞翼落熱鑊以大火煎，煎一陣熄火，冚蓋焗，再開火煎完焗，重複至雞翼熟透就得！<br><br>記者：徐務研　<br>攝影：王文忠、楊錦文<br>Model：Paris@PureModels&amp;Tyress@InterplayWorkshop</p><p>汆水至浮起</p><p>1.先將醃過嘅雞翼放滾水中，熄火，浸3至4分鐘，再開火，待水將滾時，熄火，浸3至4分鐘，重複至雞翼浮起。</p><p>大火煎　熄火焗</p><p>2.將雞翼抹乾水，放入熱鑊中，以大火略煎，熄火，冚蓋焗2至3分鐘。</p><p>翻轉煎焗至熟</p><p>3.開蓋，將雞翼翻轉，再開大火煎香，熄火，冚蓋焗2至3分鐘，重複至雞翼熟透即可。</p></body></html>