<html><header><meta charset="utf-8"><title>關仁隱事：「夾夾」水樽屙尿嚇走拍檔 - 關仁</title></header><body><h1>關仁隱事：「夾夾」水樽屙尿嚇走拍檔 - 關仁</h1><p>Band壇以前有隊好紅嘅組合「夾埋一塊」，本來佢哋喺音樂上嘅合作都算得心應手，做過唔少出色嘅音樂，可惜佢哋其中有個成員「夾夾」嘅性格古古怪怪，又成日做埋啲無厘頭嘅嘢，令人費解。「阿埋」就係因為頂唔順夾夾咁騎呢，忍無可忍先要同佢拆夥。<br>有Band壇口痕友話畀關仁知，阿埋最頂唔順嘅係、夾夾好鍾意人有三急要小解時，隨手攞起水樽、水杯之類嘅嘢隨處搞掂，就算有廁所喺隔籬佢都但求就手，完全唔理衞生問題，不過最難頂係有次夾夾竟然隨手攞起錄音室入面煲水飲嘅水煲……當時錄音室入面嘅人你眼望我眼，大家對住個水煲即刻想嘔！<br>撰文：關仁
</p></body></html>