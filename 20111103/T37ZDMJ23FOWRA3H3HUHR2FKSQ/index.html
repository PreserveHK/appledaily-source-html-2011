<html><header><meta charset="utf-8"><title>時運不濟 - 左丁山</title></header><body><h1>時運不濟 - 左丁山</h1><p>左丁山一位朋友在八十年代不斷得到獵頭族垂青，鍾意佢在長春藤名校畢業，識得日文，有亞洲經驗，於是從大商業銀行跳槽KidderPeabody，KP被收購後，去咗DLJ，呢間垃圾債券製造廠唔掂，轉去PaineWebber，PW俾瑞銀收購，轉去Paribus，又被法國巴黎收購，於是跳去貝爾斯登，再被雷曼兄弟挖走，結果係呢兩間投行都煙消雲散。左丁山好服佢每次都「中」，好在佢樂天知命，對薪酬福利要求永不獅子開大口，憑佢老練經驗，仍然搵到工做。<br>呢日睇新聞，明富環球申請破產保護令，分析P打電話嚟講：「唉，阿顏又中！」講乜嘢呀，分析P解釋：「阿顏係一流地產分析師，但佢做過百富勤，貝爾斯登皆以破產收場，今次做MFGlobal，又係申請破產，你話幾運滯呢！」唔算運滯，公司衰咗，自己冇事就得啦。左丁山一位大師兄有博士學位，早已移民美國，八十年代初做儲蓄貸款公司（Savings&amp;Loans），遇上大風暴，全美S&amp;L瓜直，佢連長俸金都冇埋，後來做另外一間大公司，去到2001年，就快退休嘞，點知遇上安隆（Enron）破產，間公司有若干業務受牽連，做埋陪葬品，大師兄嘅公司長俸再次冇晒。在美國打工，冇咗公司pension，只靠平時儲蓄與社會保障金嚟應付退休，相當冇癮，碰中呢啲事情先至真係運滯。<br>明富環球死在賭歐債，行政總裁JonCorzine以前係高盛聯席總裁，美國參議員，新澤西州州長，本來叱咤風雲，輸咗選舉之後，重投故業，以為憑自己名聲，可以建立一間「小高盛」，點知碰上歐債危機，賠上個人聲名與公司財產，累及銀行（摩根大通與德意志係大債主）。一啲大銀行嘅大人物離開大銀行之後，往往以為自己過去咁掂，自立門戶冇理由唔得，誰不知人貴知己知彼，不知己就埋下失敗伏筆。過往在大銀行揸鑊鏟炒到聲名遠播，你估真係自己係無敵天才呀？唔係呀，大銀行嘅商譽與資本雄厚其實係保護傘，離開之後創業，冇大量資金支持，炒得兩炒就變咗乾炒，被對手挾番轉頭，無路可退，只得舉手投降，Corzine在高盛就有人俾面啫，在MFGlobal點會有得威吖！</p></body></html>