<html><header><meta charset="utf-8"><title>求驗客手記：中國球場霸王 - 求驗客</title></header><body><h1>求驗客手記：中國球場霸王 - 求驗客</h1><p>學武，原來唔一定要去武館，去球場一樣得。好似睇成都謝菲聯前日下晝對四川都江堰場波，一場波變群毆收場嘅友賽，咩「虎尾腳」、「如來神掌」、「穿心腿」全部出齊，對學武之人嚟講簡直係目不暇給。<br>謝菲聯個澳洲籍教練洛瑞，睇完一場武鬥之後目瞪口呆，忍唔住講句：「我覺得佢哋適合去打拳擊。」成都謝菲聯係中超隊、四川都江堰係中乙隊，明明級數有別，有咩好鬥？偏偏好幾位都江堰球員都係謝菲聯棄將，唔難估計有人想踢爭氣波，落場前已有一團火。</p><p>話明級數有別，場波踢得30分鐘，謝菲聯就憑石俊入波領先，但謝菲聯唔知領先兩球定三球時（國內傳媒說法不一），總之場波勝負已分，原來係另一場「比賽」開始。當謝菲聯隊長李剛同都江堰嘅張燁爭波齊齊跌落地，李剛後腳踢中對方心口，起身之後互罵，李剛先推一推對方，而張燁就摑對方一巴回敬。就係咁，維時大約10分鐘嘅武鬥一觸即發。<br>兩隊加埋廿幾人將畢生武學修為盡情施展，據在場人士講，當時有人喊打喊殺，大叫「係男人就打！」在場嘅都係男人，好多人被煽動出手。之前施展「如來神掌」嘅張燁成為眾矢之的，但佢始終唔係龍劍飛，結果被打到頭破血流，被送入「廠」治理。<br>呢場武鬥令球賽腰斬，都江堰職球員就搭隊巴返歸，而謝菲聯無幾耐繼續練波，好似成件事冇發生過咁。謝菲聯董事長田中全就話會嚴懲相關人士，至於都江堰教練劉斌個答案就搞笑啲：「打交好正常，我會教育佢哋，但唔會處分，叫得做打交，就唔好講邊個啱邊個唔啱，雙方都有責任，希望件事就咁算。」咁都得？</p><p>都江堰三日打兩鑊</p><p>得！原來四川都江堰兩日前至同新疆全運隊友賽時打交，兩年前友賽對謝菲聯又火藥味濃，雙方球員多次鞋底對鞋底，又發生球員推撞。呢隊波，以後仲有邊隊敢搵佢哋拍跳？</p></body></html>