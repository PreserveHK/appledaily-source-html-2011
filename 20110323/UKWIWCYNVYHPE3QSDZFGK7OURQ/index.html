<html><header><meta charset="utf-8"><title>鴨仔陪冲凉　濕身小喇叭</title></header><body><h1>鴨仔陪冲凉　濕身小喇叭</h1><p>小記無緣做歌星，但閒時都會幻想吓自己踏足紅館。回歸現實，最多咪每晚喺浴室開個唱！但清唱極齋，有音樂襯底就Perfect！最近JCSHOP返咗批盞鬼防水喇叭，可駁iPhone，真係邊唱、邊聽林峯首《Let'sGetWet》，邊捽乾淨啲老泥都仲得！<br><br>記者：王震遠<br>攝影：林栢鈞<br>Model：Agape@Inspir</p><p>鴨仔配鴨蛋</p><p>唔知係睇得《情義我心知》多，定係啲阿媽鍾意用玩具人冲凉，人大咗之後總係對玩具鴨仔有情意結，總之諗起佢、就諗起浸浴缸。可能有廠商睇中咗呢個Cute爆造型，將佢化身成一個落湯鴨防水喇叭！<br>一隻鴨仔唔成事，仲要加隻鴨蛋先埋班。呢一套無線防水喇叭叫做iDuck，由一隻鴨仔外形嘅無線防水喇叭（JIS5級防水）同埋蛋形無線發射器組成，鴨仔負責喺水面嬉水，身上內置防水喇叭，可以等你邊玩鴨邊聽歌；鴨蛋有發射功能，主要用嚟駁住音響設置，例如iPhone、iPod、一般手提電話同CD機都支援得到，只要有用3.5mm插槽就無問題。無線接收範圍可以去到5米咁遠，真係話之你點冲凉，點嬉水都幾難整濕部iPhone啦！</p><p>水樽形小喇叭</p><p>呢款Cute爆鬆弛熊防水喇叭，睇外表同普通水樽無分別，但估唔到胃口咁大，將成部手機生吞入去播歌！<br>機身直徑有75mm，基本iPhone、iPod同一般電話都放得落，扭埋個蓋就唔怕整濕。裏面有一條L形3.5mm立體聲插頭，就係靠佢將音樂傳到樽底嘅喇叭。測試發現音底極雄渾，靚過唔少Cheap雞電腦喇叭多多聲！<br>不過記得攞出嚟聽歌之前，最好開定手機嘅音樂，同Set定Playlist，否則下下扭開個蓋嚟轉歌，真係幾麻煩。仲有咪當佢係許願樽咁掉落水，佢可以俾你淋水，但並唔支援潛水o架！</p><p>防水Kitty暗格耳筒</p><p>十個女人、九個為HelloKitty而瘋狂，原來呢隻貓都可以濕身！唔講仲以為佢係一個證件袋，最重要係佢有埋HelloKitty嘜頭，帶佢出街、隨時引死隔籬！<br>講番功能，佢嘅設計原理。同防水袋相近，但絕對無內置喇叭，要聽歌？就要靠一對入耳式耳筒。駁頭乖巧咁收埋喺袋背，啱晒企缸或者帶去沙灘游水嘅女性，仲有頸繩同手臂帶任你揀，靚得嚟仲可以聽歌，認真潮爆！</p><p>JCShop（31022783）</p></body></html>