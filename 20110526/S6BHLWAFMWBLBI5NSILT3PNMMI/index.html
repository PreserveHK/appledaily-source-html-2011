<html><header><meta charset="utf-8"><title>iPhone砌無線音響　靚聲起孖</title></header><body><h1>iPhone砌無線音響　靚聲起孖</h1><p>買套靚少少嘅5.1或7.1音響組合，起手都要一至兩萬，最煩係喇叭線極難處理，若然走勻全屋，實肉酸死！近期，Creative特別為iPhone及Android手機等推出中置、左右環迴以及Subwoofer幾類無線喇叭，最過癮係可以自由搭配，無論2.1抑或3.1，玩法十足你走去高登砌機，認真Free！<br><br>記者：陳國輝<br>攝影：林栢鈞<br>查詢：Yutron（26868011）</p><p>10米內最多駁五隻</p><p>呢套Creative的ZiiSoundDx系列，由D5x一體式喇叭以及DSx無線低音喇叭自由組合而成！同一般無線音響分別係，佢只須跟有藍芽功能嘅裝置連接，例如手機、電腦以及USB等，即可於10米範圍內播放音樂，操作簡單。而最特別係，你可以根據個人需要，駁一隻D5x擺房仔又得，最多駁三隻D5x配兩隻DSx嘅Subwoofer擺客廳亦得，用嚟聽歌或睇戲都適合不過。</p><p>行apt-X編碼更靚聲</p><p>老實講，如果想砌套上述五件裝的「宇宙最強」組合，售價就高達$11,995，絕對唔講得笑！值唔值得花咁多彈藥，要視乎玩家需要。但必須留意係，ZiiSoundDx系列採用咗apt-X編碼技術，比傳統嘅A2DP藍芽無線技術，傳輸量由700kbps提升至1.4Mbps，亦即係多咗一倍咁多！由於降低壓縮要求，加上減少失真問題，音色品質當然好啲啦！</p><p>現場試聽</p><p>同場加映<br>D80平玩四色</p><p>自問並非發燒級玩家，又唔想花幾千蚊砌套無線音響？建議你考慮呢部D80！佢同樣係一款藍芽無線喇叭，體積比D5x輕巧啲，最特別係可隨意選擇紅、藍、綠及黑色，駁住電腦USB或者手機喺書房聽歌，夠晒Relax！</p><p>D100強播25小時</p><p>另一款平版D100，主攻戶外用途。佢毋須駁電，機背設有電池位，只須放入四粒AA電池，就可連續播放25小時，幾乎同iPod睇齊！另外，D100亦支援藍芽無線傳輸，只要喺10米內接駁藍芽手機即可聽歌，啱晒戶外BBQ。</p><p>網址： http://www.creative.com/purewireless </p></body></html>