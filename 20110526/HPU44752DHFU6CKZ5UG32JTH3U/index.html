<html><header><meta charset="utf-8"><title>中環在線：六叔坐福祉車見股東 - 李華華</title></header><body><h1>中環在線：六叔坐福祉車見股東 - 李華華</h1><p>電視廣播（511，TVB）控股權年初易手，噚日TVB舉行股東周年大會，華華以為可以見到一眾新股東好似「殼王」陳國強、HTC董事長王雪紅同美國基金股東，點知佢哋統統都冇出席，反而主席邵逸夫就一如以往着得靚靚咁出席股東會。<br>華華見到103歲嘅六叔精靈依然，佢今年更首次坐住豐田Welcab（福祉車）出席股東會。聽講架車兩年前買入，當時車價約40萬，由於車上電動椅可以轉動同埋升降，又可以成為獨立使用嘅輪椅，所以好方便六叔出入。更重要係，減低老人家行路時被撞到或者俾傳媒碰跌嘅風險，邵太真係細心。至於六叔幾時會唔做TVB主席，邵太話，家暫時樣樣冇變，如有任何變化，會第一時間話畀華華聽喎。</p></body></html>