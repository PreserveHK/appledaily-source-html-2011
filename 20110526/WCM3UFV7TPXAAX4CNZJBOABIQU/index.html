<html><header><meta charset="utf-8"><title>實戰Bugatti　封街千匹狂轟</title></header><body><h1>實戰Bugatti　封街千匹狂轟</h1><p>地上最快嘅Bugatti，今年喺大中華搞作多多，今次更喺上海封咗條近半公里嘅馬路，讓中港傳媒落場試轟Veyron。身價高達千七萬、擁有1,001匹，踩油狂飆時，心理壓力真係大到你唔信！<br><br>記者、攝影：徐影龍　<br>鳴謝：Volkswagen</p><p>落場實試最快開篷車</p><p>早前到訪Bugatti法國總部，已試坐過由御用車手激劈300km/h嘅威力，雖然係好刺激，但由專業車手駕駛，坐喺隔籬始終有點像坐過山車，幾驚嚇都好，其實個心明知好安全。今次就唔同，Bugatti喺上海VW賽車場外，封咗一段大馬路，就係為畀傳媒落場親試1,001匹嘅魔力。<br>兩日試車活動中，差不多包括中港主要傳媒，連中央、上海、廣東電視台都拉大隊拍攝，當初受VW邀請時，隨即湧起兩個心理難關：首先成千匹馬力唔係講玩，到底我夠薑踩幾快？另外車價高達160萬歐元，即係成1,754萬港紙，就算「頭獎阿星」都只夠錢買兩架咋，有乜閃失我點賠得起？不過一來我唔會放過呢類罕有題材；二來人一世物一世，揸過Bugatti，老來仲可同孫仔吹噓認叻一番，最後惟有硬着頭皮，上車！</p><p>1/4公里恐怖加速</p><p>今次主要體驗VeyronGrandSport直路加速嘅魔力，近半公里街道中，重點係測試1/4公里加速能力，香港傳媒安排下午試車，中午就睇住國內同胞，一次又一次咁喺面前轟過，基本上快到連部DV都追唔切，越接近下午，我個心就越跳得厲害。<br>正式試車，試車手LorisBicocchi一聲：Go！我即時轉入D波踩油加速，由於拆走篷頂關係，風聲及引擎尖叫聲重重地包圍我全身，波段迅速上升，去到4、5波仲有股猛烈嘅推背感，十足十飛機起飛瞬間，心臟激跳，連呼吸都有點困難，未到煞車點，我已收油慢車，首趟牛刀小試，都係安全啲好。<br>來回兩次後，第二圈膽子開始大，轉入+/-模式，Loris仲允許我毋須停定，25km/h時已可發力起圍。呢轉我毫不客氣，一腳踩油，轉數錶急升至7、8千轉，加速推背感更強大，望住前方直路，四周快到好似入咗時光隧道一樣，我唔理，繼續狂踩，去到煞車點時，Loris話達到250km/h！呢個數字，喺德國無限制公路唔算好巴閉，不過壓縮到1/4公里咁短路程，嗰份震撼同壓迫感，絕對令人此生難忘。</p><p>Veyron兩大罕見神兵</p><p>BugattiVeyronGrandSport</p><p>引擎：7,933ccW16Turbo<br>馬力：1,001bhp/6,000rpm<br>扭力：127.5kgm/2,200-5,500rpm<br>傳動：7速+/-DSG<br>0-100km/h：2.7秒<br>極速：407km/h<br>售價：160萬歐元（未連稅約港幣1,754萬）<br>查詢：36989660（BugattiHK）</p></body></html>