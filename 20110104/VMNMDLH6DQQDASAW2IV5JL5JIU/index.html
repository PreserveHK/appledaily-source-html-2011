<html><header><meta charset="utf-8"><title>青心直說：奉旨用完即棄的內需股 - 胡孟青</title></header><body><h1>青心直說：奉旨用完即棄的內需股 - 胡孟青</h1><p>內需唔只衫褲鞋襪珠寶首飾，因應市場形勢應運而生嘅行業，一樣可以成為內需概念大贏家，衫褲鞋襪唔會着一次就掉，珠寶首飾更加只會越買越多，但有一類產品擺明係用完即棄，仲要掉得天公地道，木筷子？錯，係平時超市放喺香蕉蘋果橙附近，成卷任掹薄衣衣嘅可降解（即可於堆填區分解）膠袋，仲有醫護人員用嘅醫療耗用品如手套、圍裙及醫療用垃圾袋。<br>沙士帶動一次性醫療耗用品需求急升，隨着疫症類型急增，加上人口老化導致醫護服務業蓬勃，抗感染醫護裝備勢必加強。<br>根據人民網報道，中國已超越美國成為全球第一塑料消費國，每年超過6000萬噸。塑料需求量隨經濟增長而產銷兩旺，人均收入上升，時間就是金錢，連食個飯盒都用一次性器具，塑料行業之可持續發展能力已成為市場關注焦點，市場關注行業如何完善國策中節能減排方向，剛好擊中三大領域：塑料如何無毒、無害化利用；可降解及循環再用；及在各行業中作為降耗能的替代品作用。</p><p>友川食正國策</p><p>招股中嘅友川集團（1323），正正就係用更多可降解原料、更少石油副產品聚乙烯製成一次過使用物料，部份產品更按客戶要求以可氧化生物降解材料製造，原材料佔總成本52%，由於業務已上軌道，生產高度自動化，屬資本密集型行業，加上成功掌握18項產品專利，早已成功取得認證兼打入歐美市場。集團過去3年純利率分別為16%、14%及18%，招股書預期截至去年9月底止，半年盈利不少於4千萬元，即是假如以招股價上限每股2.26元定價，往績市盈率18.8倍。<br>隨着集團業務由出口轉內銷，目標對象為內地醫院，配合國家醫改及對醫療衞生重視，與內地軍方醫院關係好，加上行業入行門檻較高，對經濟起落敏感度較低，既係內需品更加係必需品，屬近期新股中較具吸引之選。<br><br>胡孟青<br>作者為獨立股評人</p></body></html>