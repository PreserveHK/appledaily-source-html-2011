<html><header><meta charset="utf-8"><title>$2,480激筍DV　踢走眼鏡睇3D</title></header><body><h1>$2,480激筍DV　踢走眼鏡睇3D</h1><p>想玩3D拍片，其實都唔一定要花大錢買高檔攝錄機，一向走民用級路線嘅Speed，最近推出嘅FX-H10，除咗必備嘅全高清1080p攝錄外，仲採用雙鏡頭，大玩3D拍攝，最正係屏幕都具備3D顯示，毋須戴3D眼鏡，3D片即拍即睇，而且堅持民用身價，$2,480就玩得起！<br><br>記者：許福合<br>攝影：伍慶泉<br>Model：Manis@PureModels</p><p>鏡頭上鎖一扭開機</p><p>3D拍攝越來越普及，甚及手機都踩過界拍3D，不過畫質就不用多講，只能滿足最基本要求。以Speed這部FX-H10，不要小看3千都不用，論台型、機身真係一啲都唔輸蝕，尤其係嗰對孖眼鏡頭，係威係勢。這個孖鏡就有特別設計，在拍攝前，先要旋轉鏡頭成橫向，才可開始攝錄，關機時就轉回垂直，方便收藏。針對3D拍攝，配備有雙500萬像素CMOS，能拍出每秒30格的影片。檔案會以AVI格式儲存，最高可達1080p，畫質比相像中好，接近日韓大廠出品，只是略為不夠細滑，若主要拍攝室外，訊噪差距會更小。</p><p>裸眼3D芒</p><p>當揭起屏幕，機身側除咗開關及播放掣外，仲會有個3D按鍵，可以快速從3D與2D拍攝之間轉換，且因為屏幕具有裸視功能，切換至3D拍攝時，可即時從屏幕睇3D效果，不用佩戴3D眼鏡。FX-H10所顯示3D畫面與其他裸視產品分別不大，主要以多層次畫面表達立體感，所以當想拍攝3D片時，選擇多層景深（如前後景物豐富）效果會更佳。較美中不足，係室外拍攝時屏幕光度同對比度不算高，特別3D拍攝模式時，畫面更會明顯暗一個等級，幸不影響攝錄質素。另外，保留有相片拍攝模式，能以插值輸出1,600萬像素相片，而且可以拍攝3D相片，可謂一機幾用。</p><p>新機試拍<br>樹葉有層次</p><p>與其他裸視裝置差不多，以多層次景深表現3D，如畫面中樹葉，立體感就相當強。</p><p>立體懷舊殘片</p><p>除了正常拍攝外，影片還可加上特效，分別有懷舊及黑白Filter，索性拍番套《花樣年華》，效果還真是別有一番味道。</p><p>腦龍亂入<br>自拍《魚樂無窮3D》</p><p>Speed每次總食到眼前潮流，今日部3DDV，二千零蚊有埋裸視芒，你睇富士齋影3D相嘅DC，都要成三千幾蚊，就知Speed啲機幾有競爭力。腦龍都心郁郁想買番部，幫家中魚缸拍番輯《魚樂無窮3D》，睇吓龍蝦仔同米奇追逐。老人家嗜好，都可以與時並進嘅。</p><p>感光元件：雙500萬像素CMOS<br>數碼變焦：8倍（3D）/10倍（2D）<br>攝錄：1080pAVI<br>相片：1,600萬像素（插值）<br>屏幕：3.2"3D屏幕<br>記憶卡：SD<br>查詢：Speed（29581113）</p></body></html>