<html><header><meta charset="utf-8"><title>不滿遭冷待　被阻拍國產劇馬浚偉怒撇無綫</title></header><body><h1>不滿遭冷待　被阻拍國產劇<br>馬浚偉怒撇無綫</h1><p>無綫小生花旦的逃亡潮忽如決堤，近日連效力18年的馬浚偉也劈炮唔撈。據悉導火線源自他不滿主演的《紫禁驚雷》結局高收卻被冷待，同時又有人為他推走拍國產大劇的機會，令他憤而向無綫高層樂易玲要求提前解約，怒極馬仔曾跟好友吐苦水：「今次我真係死心！」</p><p>無綫小生花旦逃亡潮如走馬燈，一個走完又一個。繼迷雲黨中堅王喜，以及佘詩曼、林保怡、蒙嘉慧和廖碧兒等離巢後，最新走佬成員是另一雲派成員馬浚偉。不過有傳馬仔今次離巢一肚氣，跟被指與志雲暗鬥的藝員部揸弗人樂易玲更搞到不歡而散，明年6月才約滿的他於上月向樂易玲要求提前解約，18年賓主關係一刀切。</p><p>訴苦水：我真係死心</p><p>馬仔早年已加入無綫，到06年正式賣身簽下經理人合約成為「親生仔」，此後以接拍古裝劇居多，每年亦有份提名視帝，但次次冇份攞獎，又難免酸溜溜。<br>除了視帝夢難圓外，馬仔也未有機會接拍國產劇，反而吳卓羲、黃宗澤及郭晉安等都先後走上人仔路。據悉，馬仔在數月前被徐小明斟拍明年在中央台播出的50集史詩大劇《建元風雲》，其他演員尚有胡軍、呂良偉和佘詩曼等。雖則馬仔是二線男角，但戲份不少，且參與中央台製作是藝員的黃金機會，其薪酬更三級跳可賺約150萬人民幣，豈料有人為馬仔推劇，據知馬仔得悉後十分氣頂，成為解約導火線。<br>另一方面，馬仔主演的《紫禁驚雷》上月底播映大結局，該集最高收視達40點（255萬觀眾），與《潛行狙擊》最高收視打成平手，不過《潛行》大鑼大鼓慶祝，《紫禁》就零祝捷，馬仔為此大感失望兼冇癮，加上有推劇事件催化，上月他遂向樂易玲提出劈炮唔撈。消息指出，無綫高層對此事大為震驚，認為一線藝員流失情況嚴重，有人即翻兜《建元》劇組補鑊，馬仔雖可成功接拍，但其解約之心依舊堅決，他更向身邊好友吐苦水：「今次我真係死心，好冇癮！」</p><p>談解約：明朗化再講</p><p>昨日記者向馬仔求證是否與無綫解約時，他在電話中支吾以對：「多謝大家關心啦，我同公司係傾緊一啲問題，過程有啲複雜，有啲嘢令我有少少唔舒服，但詳細內容唔方便講。」有傳馬仔和樂易玲就推劇一事不歡而散，馬仔說：「總之Hillman（其直屬藝員部經理人）話畀我聽上面話唔得，我係幾唔開心，呢件事仲處理中。」「上面」是指哪人？馬仔笑說：「呢個唔知啦。」接劇「唔得」的理由是甚麼？他說：「公司政策，話唔知乜嘢要喺香港播先得，話個個藝員都係咁。」<br>提到《紫禁》結局收視高卻零慶祝，馬仔說：「呢個係公司決定，自己都想慶祝，或者安排未必配合到，所以冇任何慶祝啦，其實咁多年嚟我都慣慣哋咯。」之前馬仔曾在訪問中暗示有離巢之意，他是否會離開無綫？他不置可否：「我合約出年6月滿，遲啲先算啦，但我自己係有好多嘢諗緊，等明朗化啲再同大家講。」馬仔所言似對無綫感失望，他則說：「我好鍾意TVB，好有感情，但公司牽涉太多嘢、太多人，將來嘅事將來先算。」<br>對於馬仔提前解約，樂易玲昨在電話中說：「係咩？等我了解吓先，佢仲有一段時間先約滿㗎。」有傳馬仔不滿《紫禁》被冷待，樂易玲則謂：「慶唔慶功係製作部同外事部負責，唔係我負責。」至於推劇一事，她說：「消息唔正確，已經幫佢接咗，佢下個月會拍。」<br>採訪：丁寧<br>攝影：黃曉妍</p></body></html>