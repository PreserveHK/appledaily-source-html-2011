<html><header><meta charset="utf-8"><title>梁洛施年底復出　大片商吼實</title></header><body><h1>梁洛施年底復出　大片商吼實</h1><p>梁洛施（Isabella）前日發聲明宣佈與李澤楷（小小超）分手，據悉她打算年底復出娛樂圈，因她熱愛演戲，如果有適合的電影，Isabella會考慮回港演出。各大電影公司老闆均歡迎她復出拍戲，認為她是有潛質的演員，應該可以在影壇有一番作為。</p><p>梁洛施12歲便踏足娛樂圈發展，07年才18歲的她已憑電影《伊莎貝拉》揚威國際榮膺葡萄牙影后，同年11月，在她事業如日方中之際，因為拍攝荷李活電影《盜墓迷城3》（TheMummy：TomboftheDragonEmperor）時，透過好友楊紫瓊邂逅了電盈主席李澤楷，翌年兩人戀情曝光，到09年兩人的愛情結晶長治出生，Isabella從此淡出娛樂圈，但沒有人會想到，去年7月再度為小小超誕下一對孖仔的她，前日卻突然發聲明宣佈與小小超分手。</p><p>「Isabella好鍾意演戲」</p><p>當年Isabella拍完《盜》片後離開影壇，令不少導演感到可惜，因為她是一位可造之材，若不是為了愛情要離開香港，她的星途必然發光發亮，據梁洛施的好友透露：「Isabella其實係好鍾意演戲，但當初佢為咗愛情甘願放棄一切，遠離家鄉過普通人生活，專心去照顧幾個小朋友，但呢段感情出現變化，唔係以前咁美好時，最終鬧致分手，佢就開始要重新為未來計劃好，我相信遇到合適劇本，而小朋友又定落嚟，佢係會再出嚟拍戲，畢竟佢今年先22歲，仲有咁長嘅人生路要走，佢都要為自己打算一吓。」</p><p>黃百鳴：佢好有潛質</p><p>對於Isabella有意在年底復出娛樂圈發展，各大電影公司普遍歡迎，天馬電影公司老闆黃百鳴昨日表示：「家電影圈真係好缺演員，佢退出之前係好有潛質嘅女星，成績係相當好，我相信佢肯再復出拍戲，一定會有可為，如果我公司有啱佢嘅角色，當然樂於搵佢演出。」<br>寰宇電影公司老闆林小明也表示Isabella復出影壇發展是一件好事，他昨日在電話中表示：「佢退出之前可以話係優質演員，但經過幾年嘅養尊處優，都要睇吓佢狀態係點，觀眾反應又如何？如果公司有戲啱佢做，我又唔會抗拒用佢，畢竟Isabella都係一位好戲嘅演員。」<br>美亞電影公司在Isabella淡出娛樂圈前，已經有電影想請她拍，可惜當時她已經在加拿大待產，最終沒有接拍，記者昨日問美亞老闆李國興會否再邀Isabella拍戲？他說：「暫時我仲未諗到公司有乜戲啱佢拍，如果佢真係肯復出，我覺得佢應該可以有一番作為，印象中佢嘅演技都唔錯，復出真係唔愁冇戲拍。」</p><p>周凱旋：我唔知咁多</p><p>另外，作為Isabella好友的譚耀文，前晚獲悉好友與小小超分手時感到十分意外，身在內地的他昨日表示：「我哋冇聯絡成半年，一向都係佢主動搵我，平日我好少搵佢，不過阿Bel（梁洛施）好有朋友心，到時到候會打電話嚟。呢一刻我真係唔知講乜，大人感情事，希望唔好影響到小朋友，我認識嘅阿Bel係好照顧BB，我好尊重佢哋嘅決定，相信會如聲明所講，佢哋會畀囝囝健康快樂成長。」<br>譚耀文表示明白現階段Isabella應該需要空間處理自己的問題，所以不便打擾她，阿譚說：「佢要處理咁多嘢，作為朋友，我呢段時間唔會騷擾佢，佢需要冷靜空間，作為朋友，我隔空支持佢，兩個人相處，真係一個好大嘅學問。緣起緣滅，事過境遷，我祝佢未來可以行一條開心嘅路。」<br>此外，李嘉誠紅顏知己周凱旋昨晚在灣仔福臨門食飯，約晚上8時離開，但不見李嘉誠同行，她身邊有一男一女外籍保鑣同行。當記者上前問她對Isabella和李澤楷分手有何看法，周凱旋只說：「我唔知咁多呢啲。」　<br>採訪、攝影：葉雪、李志明</p></body></html>