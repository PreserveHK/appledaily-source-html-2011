<html><header><meta charset="utf-8"><title>中環在線：俄鋁歐柏嘉　機場顯派頭 - 李華華</title></header><body><h1>中環在線：俄鋁歐柏嘉　機場顯派頭 - 李華華</h1><p>自從俄羅斯能源同資源企業En+集團分拆咗俄鋁（486）嚟香港上市，香港人對俄羅斯都熟悉咗唔少，但係始終唔係俄羅斯人，好難了解到俄鋁行政總裁，即係En+董事會主席歐柏嘉（圖）喺俄羅斯有幾巴閉。<br>直至上次En+公關帶華華去俄羅斯，飛機喺位於西伯利亞嘅克拉斯諾亞降落，華華一落機，先feel到咩叫巴閉！佢哋公司架van仔竟然可以直鏟入停機坪，停喺華華所坐嘅飛機隔籬，華華等人一落機就直接俾van仔接走，都咪話唔巴閉！<br>做咩要搵架van仔嚟停機坪接人？<br>原來歐柏嘉一早就喺機場貴賓室度等，Surprise！多一個訪問！<br>做完訪問，華華連人帶行李，海關都唔使過，拍下patpat就可以離開機場，真係犀利！</p></body></html>