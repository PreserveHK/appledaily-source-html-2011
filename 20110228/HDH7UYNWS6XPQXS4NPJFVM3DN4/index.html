<html><header><meta charset="utf-8"><title>加稅無有怕　慳油iMode抗財爺</title></header><body><h1>加稅無有怕　慳油iMode抗財爺</h1><p>財爺一聲加稅，車行無不頭痛。有扣稅嘅環保車當然更受歡迎，但可能你仍眷戀高性能跑車嘅滋味，好似SubaruLegacyGT咁，流住瘋狂的血，但一個iMode，居然可將Turbo車耗油壓至$1.8/km，你會發覺慳油模式係好可愛。<br><br>記者：徐影龍<br>攝影：伍慶泉<br>Model：Hazel@GMEModels</p><p>要快要慳　隨手轉換</p><p>Legacy大改款，《夠Car事》已先後長測過Wagon及Outback版，可能人生第一部車係「100仔」關係，始終對四門有尾Sedan倍添親切。本來受日圓滙價同首次登記稅大加影響，日系高性能車種銷量難以高開，可幸全線Legacy車系，均配備SI-Drive系統，轉入iMode慳油模式後，耗油的確可大幅壓低，喺兩日近10粒鐘試車，大部份時間用上iMode，由港島深淺赤石，到三號幹線直奔赤鱲角機場計，耗油約為$1.8/km，若用家每日路線都屬大長途順住行，又或揸得斯文啲，數字應可壓得更低。<br>跟1,500cc車或環保車相比，$1.8/km呢個數字當然未算亮眼，但唔好忘記，LegacyGT有台2,500ccBoxer偈，仲有高效能Turbo增壓，馬力接近300匹，長測時遇着上大斜同連續彎路，我都不期然轉入「S#」戰鬥模式，盡情爽爆一陣，到塞車時又轉番iMode慢慢揸，呢種可快可慳嘅選擇性，唔係一味得個慳字嘅車仔可媲美。</p><p>車格斯文　內櫳豪華</p><p>Subaru鑽研咗AWD全時四驅多年，到LegacyGT已經好成熟，香港無Off-Road玩，但穿梭港島區四大名灘嘅山路時，都表現出咬彎平穩嘅風範，且Sedan嘅有尾設計，比旅行版更輕，直接令行車表現更優越。同行攝影師及Model，早已呼呼入睡，獨剩我一人Enjoy一個接一個嘅彎路，證明LegacyGT有幾穩定，亦證明車手注定孤獨。<br>Subaru早已升格成行政級房車，再唔係昔日街霸，揸咗兩日，完全無俾舊Civic撩砌車，又或過線時個個都怕咗你而讓路，成個車格成熟斯文晒。內櫳亦配襯得好豪華，全皮櫳、電動座椅及天窗等，西裝友坐上去都無話唔搭調。至於碳纖飾板、Racing腳踏、四圓錶板、+/-軚波撥片等熱血配件，好低調地配襯在車內，為踏實車廂增添點點Sporty味道。</p><p>SubaruLegacy2.5GTSedan規格</p><p>引擎：2,457cc水平四＋Turbo<br>馬力：285PS/6,000rpm<br>扭力：35.7kg-m/2,000-5,600rpm<br>傳動：5速自動波四驅<br>售價：$348,000<br>查詢：25112727（Subaru灣仔陳列室）</p></body></html>