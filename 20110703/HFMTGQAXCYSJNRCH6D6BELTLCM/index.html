<html><header><meta charset="utf-8"><title>高低筋麪粉兩溝　熱香餅好軟韌</title></header><body><h1>高低筋麪粉兩溝　熱香餅好軟韌</h1><p>平時做熱香餅，最簡單的方法當然是用熱香餅粉開漿來煎，但口感總是差啲啲。OrganicLifeCafe的餅房總廚教我自溝粉漿，秘訣是要低筋、高筋麪粉齊用，才能做出鬆軟中又帶煙韌的熱香餅，配上香甜多汁的加州士多啤梨煮成的汁料，Perfect！<br><br>記者：趙珮倩<br>攝影：王文忠<br>鳴謝：美國加州士多啤梨協會<br><br>V壹網：http://www.vdonext.com/index.php?fuseaction=Features.Archive&amp;channel_id=575603&amp;program_id=2026618<br>睇片即上<br><br>留言電郵：mailto:adl.kitchen@yahoo.com.hk</p><p>今日煮腦</p><p>馮澤文（OrganicLifeCafe&amp;Restaurant餅房總廚）<br><br>入行約8年，曾於Harlan's及澳門新葡京酒店任職甜品師傅，拿手甜品包括拿破崙及麪包布甸。</p><p>煮題　加州士多啤梨甜品<br>有料到<br>士多啤梨　預防心臟病</p><p>除含維他命C、鉀、葉酸外，更有豐富的酚類化合物，有助抗氧化，研究顯示能有效預防癌症及心臟病。</p><p>鬆酥皮　現成即用</p><p>經過粉糰及牛油反覆摺叠而焗成的千層鬆餅皮，製作繁複，想方便些可於大型超市購買現成製品。</p><p>低筋麪粉　口感細密</p><p>又稱蛋糕粉，日文稱薄力粉。蛋白質含量平均在8.5%，筋度低用來做口感細密的食物，如蛋糕。</p><p>高筋麪粉　富有咬勁</p><p>蛋白質含量平均約為11-13%，筋度和黏性比一般麪粉強，適合用來做油條、通粉等有咬勁的麪食點心或麪包。</p><p>牛油麪包　味道更香</p><p>做麪包布甸宜選用牛油麪包，毋須在麪包上再塗上牛油，而焗出來的味道更香。</p><p>肉桂粉　香氣特殊</p><p>屬月桂科常綠植物，取其樹皮，乾燥後研磨成粉即為肉桂粉，具有特殊香氣，時常添加於蘋果類、馬鈴薯糕點以及咖啡中。</p><p>加州士多啤梨熱香餅</p><p>熱辣辣香噴噴的熱香餅軟熟又煙韌，加上營養豐富的士多啤梨，好味又健康。</p><p>材料</p><p>雞蛋250克、糖100克、自發粉36克、牛奶550毫升、牛油（已溶）70克、低筋麪粉/高筋麪粉各250克<br><br>士多啤梨果醬料：士多啤梨茸100克、糖20克、水20毫升、糖膠15克<br><br>其他材料：牛油/加州士多啤梨/糖霜各適量</p><p>做法</p><p>1.將蛋、糖、高筋麪粉、低筋麪粉、自發粉，275毫升牛奶倒入攪拌器中拌勻約2分鐘。<br><br>2.然後邊攪拌邊慢慢加入餘下牛奶，直至全部混合，再加已溶牛油拌勻。<br><br>3.將士多啤梨茸、水、糖、糖膠倒入煲，以細火煮約20分鐘，至呈果醬狀，盛起。<br><br>4.預熱平底鑊，加少許牛油塗勻，用廚紙抹走多餘牛油，倒入適量熱香餅漿，以細火煎至一面定形後，翻轉另一面煎至兩面金黃色即可上碟。<br><br>5.在熱香餅上撒糖霜，放士多啤梨裝飾，再淋上士多啤梨果醬即可。</p><p>貼士</p><p>在第二次加入牛奶前，最好以膠刮用陰力將麪漿打至有輕微筋性，令熱香餅更滑更有口感。</p><p>法式士多啤梨麪包布甸</p><p>要麪包布甸做得好味，秘訣是淋上布甸漿後，要待15分鐘讓麪包充份吸收漿料，焗出來才軟熟。</p><p>材料</p><p>雞蛋75克、牛奶/淡忌廉各75毫升、糖30克、加州士多啤梨4粒、冧酒提子乾/肉桂粉各少許、牛油麪包2片</p><p>做法</p><p>1.雞蛋、糖倒入碗打勻，逐少加入牛奶慢慢拌勻，再逐少加入忌廉，慢慢拌成布甸漿。<br><br>2.麪包、士多啤梨分別一開四。<br><br>3.將麪包、士多啤梨、冧酒提子放焗杯內，淋上布甸漿，待15分鐘，撒上肉桂粉。<br><br>4.焗杯封上錫紙，放入預熱至180℃焗爐，焗30-40分鐘即可。</p><p>貼士</p><p>可預先1-2天以冧酒浸提子乾，待提子吸入更多酒香會更加美味。</p><p>加州士多啤梨拿破崙</p><p>香脆的士多啤梨拿破崙蛋糕不一定在酒店或餐廳才吃到，其實做法簡單，所有材料在超市也可買到。</p><p>材料</p><p>鬆酥皮140克、加州士多啤梨（切半）適量、牛奶500毫升、糖60克、蛋黃5隻、吉士粉30克、淡忌廉500克、糖霜適量</p><p>做法</p><p>1.做吉士忌廉，將蛋黃加入糖混合，下吉士粉拌勻成吉士混合物。<br><br>2.牛奶煮滾後收細火，加入吉士混合物拌至稠狀後，即可離火，盛起，略攪拌待熱氣散去。<br><br>3.將忌廉用攪拌器打1分鐘至挺身，加入吉士混合物拌勻，放入唧袋。<br><br>4.鬆酥皮唧上吉士忌廉，放士多啤梨，再唧一層吉士忌廉，鋪上鬆酥皮，重複以上步驟一次至叠成兩層厚，然後切成三份，撒上糖霜上碟即可。</p><p>貼士</p><p>做吉士漿煮好後盛起略攪拌待熱氣散去，或放雪櫃冷凍，令蛋不會過熟，入口才幼滑。</p><p>加州士多啤梨呍呢拿慕絲蛋糕</p><p>冰凉的慕絲蛋糕最啱用來消暑，配上香甜清新的士多啤梨，做成有齊三重口感的蛋糕夠特別。</p><p>材料</p><p>慕絲：牛奶500毫升、糖250克、忌廉1公升、魚膠片28克、呍呢拿條半條<br><br>蛋糕：蛋黃/蛋白各10隻、糖150克、低筋麪粉200克、牛油（已溶）80克、自發粉15克<br><br>餅底：消化餅碎70克、牛油（已溶）1茶匙<br><br>士多啤梨啫喱：士多啤梨茸100克、糖25克、魚膠片5克<br><br>裝飾材料：加州士多啤梨/藍莓各適量、食用金箔少許</p><p>做法</p><p>1.先做蛋糕，蛋黃加入100克糖打至淡黃，盛起；蛋白略打起，加50克糖打至挺身盛起。<br><br>2.將打起的蛋黃及蛋白拌勻，加麪粉、自發粉拌勻後，下牛油混合，倒入圓模，放入預熱至160℃焗爐焗30分鐘。<br><br>3.做慕絲，魚膠片以冰水浸軟；呍呢拿條挖籽備用。忌廉打起。<br><br>4.牛奶加糖以中火煮溶，加呍呢拿籽、魚膠片拌溶，盛起坐冰水冷卻後。拌入已打起的忌廉成慕絲。<br><br>5.做士多啤梨啫喱，魚膠片以冰水浸軟。將士多啤梨茸加糖以細火煮勻，加浸軟魚膠片拌溶。<br><br>6.餅碎加入牛油拌勻，放模底鋪平。<br><br>7.將蛋糕切去面層，再橫切成2片圓蛋糕片。在餅模中放入一片蛋糕，淋上慕絲，再放一片蛋糕及淋上慕絲，放雪櫃雪約1小時至面層凝固。<br><br>8.將士多啤梨啫喱倒上蛋糕面，雪約10分鐘至表面凝固，最後隨意以士多啤梨及藍莓作裝飾，以金箔點綴即成。</p><p>貼士</p><p>煮好的牛奶要坐冰水降溫，不可超過室溫，否則加入忌廉後不能成為幼滑的慕絲。</p></body></html>