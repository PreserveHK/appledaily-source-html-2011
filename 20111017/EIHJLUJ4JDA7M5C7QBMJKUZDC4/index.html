<html><header><meta charset="utf-8"><title>雄心威龍要聽話 - 左丁山</title></header><body><h1>雄心威龍要聽話 - 左丁山</h1><p>選特首呢回事，2012年由一千二百名選委投票選出，2017年至有特首普選，你我有權投票，不過到時相信候選人唔會係一般人──例如劉慧卿，而係北京可接受人士。明年選特首，由目前仍然未選出嘅一千二百名代表去投票，故此去拉票喎，除咗向全國人大代表及立法會議員埋手之外，其他得個講字。呢日在馬場碰到八百名選委其中一人，問佢選唐梁范葉邊一位，佢第一個反應係：「有冇咁多人參選呀？」第二個反應係：「我唔知會唔會入選到一千二百人之內，或者落選咗，我就冇資格投票呢！」左丁山那肯放過佢，再問：「嗱，假設你係雄心威龍，一定入選國際賽咁，你做硬選委，你會投邊個票？」舊選委騎騎笑咁話：「雄心威龍聽晒練馬師話，受騎師指揮，你咁俾面話我係雄心威龍，我梗係聽晒練馬師話啦，騎師都要聽練馬師策騎指示嘅啫，依家仲未收到指示喎！西環馬房都冇向我講過嘢！」<br>哦，明白嘞，總之一切聽從馬房練馬師，否則就係違規，後果可大可小。「舊選委」夠晒坦白。咁講法，爭取選票又唔係向私人埋手咯，而係集中向馬房練馬師爭取支持，由練馬師吹雞，先至會一呼百應！目前呢，未知鹿死誰手，不過無端端見到江澤民出現於辛亥革命百周年紀念會，睇落精神唔錯，徹底粉碎亞視新聞之「已逝報導」，可能有利唐先生。江澤民復出表演健康狀態，大目標係保持明年十八大中央政治局及政治局常委組成之話事權，香港邊個做特首只係次要，但以中國人尊重老人，共產黨上一代領袖可以影響下一代嘅習慣，江澤民如要出聲，胡錦濤起碼要聽幾句，如果唔係，一個已退休老人何故要在紀念大會主席台上坐在現任黨主席隔籬，離開時又要現任主席跟住佢後面？元老猶在，權威依然，退休老人之話事權不可忽視！難怪香港即時有人提起唐英年父親唐翔千與江澤民之數十年老關係，非他人可比。又係嘅，中貿林唔識撈啫，佢識朱鎔基之時，朱先生還只是工廠廠長一名，倘若中貿林識得一路經營此關係，點止係中貿商人咁簡單呀。</p></body></html>