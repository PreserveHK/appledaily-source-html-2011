<html><header><meta charset="utf-8"><title>馮仁昭四圍超：細仔未婚搞出人命　志偉風騷等抱孫 - 馮仁昭</title></header><body><h1>馮仁昭四圍超：<br>細仔未婚搞出人命　志偉風騷等抱孫 - 馮仁昭</h1><p>曾志偉噚日出席邵氏新戲《2012我愛香港喜上加囍》喺將軍澳電視城舉行嘅宣傳活動，導演錢國偉、演員毛舜筠、苟芸慧都有到場。今次套戲個名就襯晒志偉目前嘅心情，真係喜上加喜，因為有讀者報料話佢嗰位任職網上娛樂平台Watt做CEO嘅細仔曾國猶（Mark）就快做老竇，佢女朋友ReneeCe已經有咗3個月身己，即係話志偉出年就會榮升阿爺。</p><p>拍攝遇阻滯</p><p>事實上馮仁昭噚日見佢又幾風騷，之前有傳過話今次何韻詩係執楊千嬅二攤演出，但佢話執二攤嘅係自己，佢笑住口咁話：「一早就安排咗阿詩，反而我同毛舜筠嘅角色原本想搵千嬅同黃子華做，不過後來可能套戲動作多千嬅推咗，連客串都冇時間。」志偉話暫時未有時間恭喜千嬅，因為套戲暫時嘅拍攝都唔係太順利，加上要趕喺12月中前完成送檢，所以呢排都不停趕戲。講到吳卓羲位女朋友張馨予都有份演出，志偉話佢嘅戲份都唔少，不過今日佢喺北京工作所以落唔到嚟宣傳，志偉仲好抵死咁話：「佢落嚟做嘢我哋當然會安排酒店畀佢，不過佢返唔返去瞓就唔知。」
</p></body></html>