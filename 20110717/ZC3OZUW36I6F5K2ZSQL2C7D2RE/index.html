<html><header><meta charset="utf-8"><title>英格蘭上身　MINI更好抽</title></header><body><h1>英格蘭上身　MINI更好抽</h1><p>同樣是四年一度，女足世界盃雖然已鬥到最後直路，但似乎跟男子世界盃的熾熱程度差千里之遠。不過，作為超級球迷的我，依然擁護我最愛的英格蘭，只可惜佢哋八強不敵法國出局，呢個時候我惟有寄情於突然英格蘭上身的MINICooperSREDHOTEdition，特別版的配備特別多，仲令佢特別好抽。<br><br>記者：許維雅<br>攝影：周旭文<br>Model：Leanne@UniqueModel</p><p>紅白對色搶眼醒目</p><p>英格蘭又輸喺十二碼上，好唔抵呀！面對英格蘭女子隊於八強遭法國隊淘汰的結局，若有所失！當我遇見MINICooperSREDHOTEdition，米白色車身配上車頭引擎蓋上的兩間RacingStripe鮮紅色拉花，MINI猶如披上一件英格蘭球衣，頓時再次喚起我對英格蘭忠貞的心。<br>呢架REDHOT特別版還有ChilliRed鮮紅MirrorCap、車頂及尾翼作為原裝配備，加埋車尾同樣拉上雙紅間拉花，由頭到尾都充滿強烈紅白對色的視覺享受，感覺猶如一架英格蘭國旗特別版MINI，各位英格蘭球迷有無同感呢？<br>玩色向來都是MINI的強項，對於英國味濃的MINI而言，紅白配呢個咁有英格蘭風味的出位配搭，唔單止令收視更高，直頭襯到絕。優惠期內出車仲會加送Xenon頭燈，一對大圓眼白光頭燈，再有埋車尾一對梯形LED橙紅尾燈搶眼陪襯，呢部白色REDHOT確實醒目有型！</p><p>攻守兼備低價出擊</p><p>又是MINI老規矩，特別版的原裝配備又點止得咁少？REDHOTEdition會跟埋DSC動態穩定控制系統、17吋多輻式合金輪圈及黑色真皮跑車椅，若然皮椅可以用埋紅白色配襯就更完美喇！<br>英格蘭足球隊話晒排名唔算低，MINI着得呢件波衫都要有番咁上下實力先襯得起，CooperS的1.6公升Turbo引擎起動超爽，低至1,600轉所釋出的240Nm扭力帶來推背感的爆發力，再啟動特別版附送的SportButton賽車模式，配合靈活好扭得的高卡操控，0-100km/h只需7.2秒的攻擊力毫不遜色。<br>出色的球隊當然要識得攻守兼備，有6個安全氣袋保護、DSC穩定控制系統、CBC及EBD等煞車安全系統協助，令你進攻時得以無後顧之憂。睇得又抽得正正是MINI向來特別受年輕人歡迎的原因，而REDHOT特別版比附有SportButton的普通CooperS平成二萬幾蚊，唔止好抽，直頭抵抽啦！</p><p>MINICooperSREDHOTEdition</p><p>引擎：1,598cc直四<br>馬力：184hp/5,500rpm<br>扭力：240Nm/1,600-5,000rpm<br>傳動：六前速自動波<br>售價：$339,800<br>查詢：31936800<br> http://minihk.com </p></body></html>