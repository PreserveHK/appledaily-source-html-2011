<html><header><meta charset="utf-8"><title>中環在線：大師拍名嘴9月開檔 - 李華華</title></header><body><h1>中環在線：大師拍名嘴9月開檔 - 李華華</h1><p>富昌證券前總經理、「藺大師」藺常念，同埋另一財經名嘴黃偉康合作搞新證券行，由年初講到家陣，仲係只聞樓梯響。市場中人好多都睇死佢兩個「講就天下無敵，做就有心無力」，尤其係其中一條水喉黃浩縮沙唔玩。不過，華華收到風，佢哋原來已經籌到錢，仲揀咗灣仔大同大廈做未來新總部。新公司叫靈獅證券，洋名Lyncean，籌備工作已經七七八八。</p><p>取名靈獅　寓意靈活快速</p><p>藺大師同華華講，取名「靈獅」，係希望公司好似獅子咁，又靈活又快捕捉商機。佢希望將來新公司，按繳交保證金排行榜，能夠打入100名以內。近排市況波動，成交額又唔多，佢話正好用呢段時間部署。<br>講開呢次搞證券行嘅風風雨雨，藺大師話，今年4月開始着手為開檔「籌旗」，過程尚算順利，到家佢哋仲等緊證監會發牌，連埋獲得發牌後需要買交易權計，最快9月份先開到檔。至於今次自立門戶使咗幾錢？佢話，買交易權唔算貴，大概30萬左右，但係連埋其他雜項開支，兩千萬無走雞。<br>話時話，新舖個名咁猛，個logo係咪一樣咁威水？華華八到，兩位仲未有最後定案，黃偉康仲喺facebook度post咗3個款叫朋友畀意見。<br><br>李華華<br>mailto:LiWaWa@AppleDaily.com</p></body></html>