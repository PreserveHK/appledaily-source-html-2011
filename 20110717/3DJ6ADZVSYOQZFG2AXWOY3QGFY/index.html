<html><header><meta charset="utf-8"><title>隔牆有耳：港台導播話別立會大樓 - 李八方</title></header><body><h1>隔牆有耳：港台導播話別立會大樓 - 李八方</h1><p>立法會「搬屋」在即，梁耀忠「臭罌出臭草」、黃毓民掟蕉、唐唐吊吊fing呢啲場面能成為經典，全賴負責現場直播嘅一班香港電台編導同攝記。<br>立法會嘅前身立法局，喺85年進駐呢個中環中心地帶，當時港台台長張敏儀認為應增加議會透明度，向港督尤德建議畀港台直播。就係咁，港台喺兩邊公眾席各設一台攝錄機，86年3月19日首次直播周三大會。
</p><p>喺立法會電視室做咗10幾年、去年退休嘅港台前編導盧寶華話，90年代嘅議會好鬼長氣，有次做完嘢返到屋企已凌晨4點，眼瞓到爆，唔小心跌親撞崩牙。同樣工作咗10幾年嘅資深編導程倩芸就話去廁所係最麻煩，因為立法會走廊太神聖，只可以畀尊貴嘅議員同官員行，佢去廁所要由電視室跑落街，走去另一個公眾入口再跑返上廁所，咁花時間，個個都唔敢飲太多水。</p></body></html>