<html><header><meta charset="utf-8"><title>周日趣BLOGBLOG：蒙能員工係戰狼300？ - 股榮</title></header><body><h1>周日趣BLOGBLOG：蒙能員工係戰狼300？ - 股榮</h1><p>好多公司都會講，最重視員工價值，事關員工做生做死，無非為公司增值，創造財富。睇開波嘅朋友都知道，名牌大球會巴塞、曼聯等，位位球員身價過千萬元，但原來喺上市公司，員工平均身價（市值/員工人數）分分鐘幾千萬。最誇張嘅，身價甚至過億，拍得住美斯、C朗。究竟邊間公司咁威，原來係股壇金手指謝清海揸旗的惠理集團（806）。<br>根據去年年報，惠理有103位員工，以周二市值108億元計，人均身價1.05億元。舊年惠理賺6.53億元，即係每位員工平均貢獻634萬元，算係交到功課。作為資產管理公司，員工貴精不貴多，身價高自然無可厚非。不過令人嘖嘖稱奇的，居然有資源股員工身價逾千萬，但公司卻連年蝕錢，這間公司就是蒙古能源（276）。</p><p>位位身價2556萬　年蝕125萬</p><p>截至3月底止，蒙能共有248位員工，以公司周二市值63.4億元計，人均身價2556萬元。不過，集團去年繼續見紅，蝕超過3億元，除開每名員工幫公司倒水125萬元。其實，蒙能員工身價已經由高位大貶值，08年6月蒙能市值接近1200億元，當時員工只有159名，換言之，位位身價7.5億元，可能是有史以來，企業員工身價最高紀錄。<br>煤礦股員工是否位位咁高，公平起見，搵來三間最大煤企比拼，神華（1088）有6.5萬名職員、中煤（1898）及兗煤（1171）都有超過5萬名員工，人均身價300萬至1100萬元不等，人均賺錢能力16萬至70萬元。<br>蒙能員工身價是否合理，大家慢慢判斷，但筆者最唔明的地方，是公司聲稱在蒙古六個地區擁有33萬公頃煤，由07年至今從事前期工作、勘探、繼而最近試產，居然只有250位員工，難怪半年只是出產5300噸原焦煤。<br>計計數，每日出產29噸煤，計埋魯連城落埋場掘煤，每位員工每日都係出產0.12噸。根據集團預期，今年產量200萬噸，除非位位員工係戰狼300「唔使停」，如果蒙能唔請人，以現時試產能力，200萬噸要掘68965日先掘到出嚟，即係189年。</p></body></html>