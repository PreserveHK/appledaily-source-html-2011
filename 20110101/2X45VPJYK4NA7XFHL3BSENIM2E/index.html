<html><header><meta charset="utf-8"><title>拆建合署西座
 - 左丁山</title></header><body><h1>拆建合署西座
 - 左丁山</h1><p>呢日冇約人食飯，本想打電話到翠華叫外賣，但諗起中午外賣最低消費係一百蚊，兼且要一個小時起碼先至送得到嚟，不如出街食飯啦。去邊度好？諗起一味交會費，好少去幫襯嘅FCC，於是一個人行上去，坐在保留畀會員專用嘅clubtable，一個午餐有周打魚湯、燒豬髀，加甜品朱古力摩士、o架啡或茶，盛惠九十八元，幾唔錯吖。在此一坐，立即見到熟人，律師Ｌ行埋嚟打招呼，佢話自己經常在FCC吃飯，幾個月前攞番律師牌照之後，重操故業，至於將來打唔打廉署官司，佢話世事難料，一切聽上天安排啦，總之既來之、則安之。律師Ｌ歷盡艱辛，從地獄走回人間，現在仍然似足一條硬漢子，唔怪得佢啲老友話佢EQ第一。<br>律師Ｌ拜拜之後，又見到老牌記者Ｍ與同事Ｓ，記者Ｍ專做官府、立法會新聞，起碼有二十年，每次用英文發問，啲高官見到佢就頭痛。既然每日在亞厘畢道，立法會走動，FCC最啱佢出入啦，佢兩位二話不說，就坐在左丁山旁邊，打開話匣子，講吓英超波經，一樂也。<br>好快食完午飯，行出門口，諗吓冇理由咁快就行返寫字樓嘅啫，於是特登沿着下亞厘畢道行去，經政府總部轉花園道入聖約翰教堂，過終審法院，沿斜路落番雪廠街入皇后大道中，呢條路又幾好行噃，夠清靜，有大樹遮蔭，有教堂之寧靜，過咗政府合署西座，先至回歸繁囂地段，醒覺人在中環。馬艦政府總部拚命趕工，政府山兩年內一定騰空，政府計劃保留東翼、中座，將西座拆掉，供興建商廈之用。呢個計劃唔錯吖，既可保留政府山之精粹，又可增加中環寫字樓供應。政府合署西翼外形普通過普通，似長形火柴盒，係戰後急就章建築物，拆掉不足惜。橫掂中環十分缺乏甲級寫字樓，租金不斷飛升，帶動啲乙級丙級商廈亦加租，令左丁山呢啲個體戶中小企，苦不堪言。雪廠街係中環中心地段，合署西翼位於此，唔改建成甲級商廈，直情係嘥料。至於商廈地底是否要有停車場、商場，此乃技術問題啫，大家可以再傾。</p></body></html>