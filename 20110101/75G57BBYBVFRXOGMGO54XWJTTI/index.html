<html><header><meta charset="utf-8"><title>戰神快過拉利　3秒爆上100km/h</title></header><body><h1>戰神快過拉利　3秒爆上100km/h</h1><p>已上神枱國寶級嘅日產GT-R，繼Spec-V版後，2011全新改良版火速到港！戰神今次引入唔少Spec-V配件之餘，馬力仲Upgrade到530匹，日本實試0-100km/h僅需3秒，比F430、F458Italia仲要快！學飄移王James話齋：「好離譜喎！」<br><br>記者：徐影龍<br>攝影：林栢鈞</p><p>賣相保守性能激進</p><p>07年GT-R脫離Skyline獨立後，對市場猶如投下一顆震撼彈。7萬美金車價，居然可打破Porsche喺紐堡靈嘅圈速紀錄，日系跑車攞盡Face！後繼款Spec-V落齊賽車料，馬力多少少但貴幾十萬港紙，可惜未能將GT-R再次升溫。<br>老實講，新版賣相好保守，近乎無改款，喺街遇到佢都未必知道係新款。不過骨子裏團火先犀利，引擎輸出勁加50匹，調升至530匹。喺引擎、波箱、懸掛精心調校下，0-100km/h加速榨到僅需3秒，仲要係全原裝配備，普羅大眾依然可以當代步車，連玩開飄移同改裝房車賽嘅James，聽到後都打個突，認為勁得好離譜！咁嘅規格，唔只令一眾歐系超跑有壓力，車價仲要抵玩到140萬有交易，只比當年普通版貴十零萬。相信今次迴響會大過Spec-V好多，應該引到唔少人升級換車！</p><p>新模式針對大長途</p><p>連GT-R代表人物錢嘉樂，都認為舊款GT-R電腦Set得太好，要快、要圈速無乜難度，唔夠好玩。<br>嚟到新版，James由將軍澳至繞道來回淺嘗，跟舊款嘅最大分別，係頭泵把左右各加上三條擾流坑，作用係增加10%下壓力，以及將風阻系數下降至0.26cd。另配潮興嘅日間照明燈，望真啲又真係越嚟越有歐系跑車Feel。內櫳佈局無大改，中控台輕觸屏幕仍然多功能到爆，較特別係Comfort模式之外，我最鍾意將雪地模式改成節省模式，揸長途車更慳油，加上引擎同氣喉無咁嘈，整體柔順易Control得多，非職業車手都唔怕性能過度Over而失控。<br>2011GT-R分三種級數，目前到港屬最入門級PureEdition版本，其餘更高級版本分別係內櫳設備，如Recaro桶椅、BOSE喇叭及皮色自由配搭等。</p><p>James：爆炸力超強</p><p>架車爆炸力好勁，過彎修正得非常好，連輪胎都換埋更好嘅Dunlop高性能胎，唔使改已可落Track砌車！</p><p>James：驚訝</p><p>頭中尾段加速跟舊款有很大分別，要讚嘅係升波及降波反應，的確快咗好多！0-100km/h只需3秒，真係令我好驚訝，因為要好貴嘅車先有咁強嘅表現o架！</p><p>NissanGT-R2011</p><p>引擎：3,799ccV6TwinTurbo<br>馬力：530PS/6,400rpm<br>扭力：612Nm/3,200-6,000rpm<br>傳動：6速+/-波箱四驅<br>售價：約$1,400,000<br>查詢：28776700（富利堡）</p></body></html>