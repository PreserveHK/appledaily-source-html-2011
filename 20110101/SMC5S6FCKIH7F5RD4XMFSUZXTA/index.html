<html><header><meta charset="utf-8"><title>娛圈360：2010勁虧金曲頒獎禮</title></header><body><h1>娛圈360：2010勁虧金曲頒獎禮</h1><p>四大樂壇頒獎禮排隊出籠，但因版稅風波未傾掂，結果頒獎禮越搞越亂龍，反正代表性模糊，倒不如惡搞得啖笑，來個2010年度勁虧金曲頒獎禮，虧虧哋但令人刻骨銘心。《尖尖尖》和《嗶嗶嗶》當然金榜題名，就連兒歌《小明上廣州》也絕絕絕！　撰文：蘇芬妮</p><p>最虧填詞　謝金燕《嗶嗶嗶》</p><p>上年一beat風行，星爺、莫文蔚都要跟。台灣電音天后謝金燕親自填詞的騎呢嗶嗶嗶嗶嗶爆網絡，歌詞混雜中粵英台語，胡亂堆砌兼唔啱音，其中一句「誰的老母性感很多人call」，明顯是後現代主義產物。</p><p>最厭組合　BowtiexMCJin《RapNow2010》</p><p>特首曲線為市民炮製歡樂聖誕，同MCJinrap兩咀仲拍埋MV。其演技妙到毫顛，無論扭身擰頭走着音說checkitout、抑或抱緊拳頭哨牙高呼起錨，那份無窮無盡的感染力和投入感，是網民最佳惡搞素材。</p><p>最煩男歌手　MCJin</p><p>扭開電視見到MCJin，又要逼住陪佢一齊癲，ShabuShabu來襲啦，唔夠兩分鐘又嚟轟炸，諗住轉台等耳仔唞吓，點知《勁歌》一樣有佢。次次出場都係喺度rap，俾人笑都仲要搞爛gag。夠煩未耶？</p><p>最厭金曲金獎　許志安《尖尖尖》</p><p>久未有hit歌的安仔，居然憑廣告歌鹹魚翻生。他當正那是周秀娜牙刷，情深對鏡左右廝磨，嘴裏來回頌唱「尖尖佔~知椅意儀驗~」。那洗腦式的尖尖尖、鬧鐘聲和木結他起奏聲，都像提醒你夠鐘食藥，面對殘酷的現實吧。</p><p>最雞劇集歌　黎耀祥《紅蝴蝶》</p><p>醒哥九妹歷盡滄桑，晚年終於走在一起，好一段可歌可泣愛情，卻被一首走音邊緣的曲子徹底污染。醒哥摟着九妹淡淡唱出《紅蝴蝶》，那氣若游絲的聲線，單聲道的腔調，將氣氛變得異常凄厲詭異，是嫌山頂不夠凍麼？</p><p>最虧情歌　冼灝英《最後的溫柔》</p><p>「這最後的溫柔，貼着我的胸口，像喝了一杯撕心裂肺的烈酒……」昏黃燭光下，那成熟的歌聲，滄桑的外形，大聖劈掛師傅冼灝英以柔濟剛，其MV的YouTube點擊率高達27萬人次。重口味的男人溫柔讓人午夜夢迴。</p><p>最虧兒歌　李家仁《小明上廣州》</p><p>李家仁醫生繼《小明坐火車》後又一力作，今趟小明巴屎閉踏高鐵撐粵語擋河蟹，連oldschool的「入實驗室㩒緊急掣」都rap埋，網民激讚有創意。當然還有小明北上曳曳版本，惡搞得來又幾有哲理。</p><p>勁抄金曲　上海世博推廣歌《2010等你來》</p><p>偉大祖國又獻新猷，借上海世博推廣歌來彰顯山寨之風。據稱這支由繆森創作的《2010等你來》，跟日本女歌手岡本真夜的14年前舊作《不變的你就好》完全一樣，莫非是向大和民族示好的政治手語？</p><p>最虧舞姿　林昇湋《餓狼傳說》</p><p>13歲的林昇湋在《超級巨聲2》獻唱《餓狼傳說》。外表純真還未變聲的他激情高歌，穿插幾聲狼叫，所有動作悉心經營，一招金雞獨立45度角旋轉配招財貓起手式的舞姿技驚四座，好不好看見仁見智，但一定勇氣可嘉。</p></body></html>