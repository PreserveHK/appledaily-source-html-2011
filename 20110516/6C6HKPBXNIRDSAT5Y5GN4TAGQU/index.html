<html><header><meta charset="utf-8"><title>窩輪摶擊：恒安逆市上升　29900追得過 - 俊樺</title></header><body><h1>窩輪摶擊：恒安逆市上升　29900追得過 - 俊樺</h1><p>承接上禮拜五花旗股市跌勢，港股噚日下試23000關，反覆過後，恒指最終報收22960，跌315點，23000關失守，但仍企於近日低位支持，成交縮減，觀望氣氛濃厚。<br>技術上恒指23300至23600阻力正增強，如果冇利好消息，唔容易喺短線突破，如跌穿22800，會下試22300至22500支持區，呢個區域喺250日線水平，應該會吸引較多買盤。<br>恒安C輪29900：恒安國際（1044）收67元，逆市升2.5%。過去幾個月恒安一直喺55至65元之間反覆上落，晉身恒指成份股之後，走勢轉強，突破65元關，大市趨靜，但恒安交投算幾活躍，可以諗吓隻C輪29900，博正股炒上75元。<br>隻輪現價81仙，2011年10月3日到期，行使價62.88元，溢價5.9%，引伸波幅41.2%，槓桿率8.3倍（有效5.1倍），正股升上75元，29900睇1.39元，正股跌穿64.50元就沽咗隻輪。<br>俊樺</p></body></html>