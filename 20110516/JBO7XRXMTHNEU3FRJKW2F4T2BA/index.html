<html><header><meta charset="utf-8"><title>iPhone巨咪　隨街爆K</title></header><body><h1>iPhone巨咪　隨街爆K</h1><p>個個發夢都想做劉華千嬅，成為明日天王天后！但其實多唱多練，亦未嘗不會踏上星途。除咗約班Friend唱K切磋，最近iPhone亦出咗新App，可結合同廠嘅iRigMic一齊使用。插住佢邊行邊唱，變身流動K房，隨時發明星夢都得。<br><br>記者：陳國輝<br>攝影：陳陶鈞<br>Model：Eriko@Zmodel</p><p>耳筒聽錄音夠Pro</p><p>從體積、重量及質感，iRigMic同一般K房嘅專業Mic真係無乜分別，但講到用途，當然唔止用來唱K！佢底部連住一條3.5mm咪線，可直接插落iPhone或iPad；同時，隔籬仲提供耳筒插口，俾你駁Earphone即時聽番自己嘅錄音；更重要係，呢支iRigMic具備專門收錄人聲嘅高靈敏度設計，令效果好似喺錄音室製作咁靚聲。<br>想用佢唱K，就要結合VocaLive一齊用！呢個App上AppStore就搵到，免費單撈。無論任何歌曲，只要轉換成專用格式，即可飛走人聲，齋聽純音樂。至於想同時唱K兼錄埋自己把聲，更可直接按下Rec掣即時錄音。它還支援多項微調及特殊效果，操作上可以好簡單，亦可以好複雜。</p><p>配MicStand搞氣氛</p><p>除咗VocaLive，iRigMic亦支援iPhone現有嘅錄音軟件，亦可配合iMovie或者GarageBand，等佢成為你嘅現場收音工具！但要留意，iRigMic跟機唔包括耳筒，但會附送一個黑色Mic袋以及MicStand轉接器。如果你已經買埋專業MicStand，直頭可以夾晒Band一齊錄歌㖭！</p><p>VocaLive試玩
</p><p>Profile</p><p>平台：iPhone、iPad<br>容量：約45MB<br>功能：錄音、混音、特殊效果、飛走人聲<br>VocaLive售價：免費<br>iRigMic售價：$499<br>6ECompany（26868011）</p></body></html>