<html><header><meta charset="utf-8"><title>中環在線：當年拒以股代債　銀河承建商呻笨 - 李華華</title></header><body><h1>中環在線：<br>當年拒以股代債　銀河承建商呻笨 - 李華華</h1><p>銀河娛樂（027）旗下澳門銀河喺剛過咗嘅周日開張，華華唔少老友上周五傍晚已過大海，展開兩日三夜銀河考察之旅。其中一班承建商老友話，諗番08年起呢間酒店嗰陣，相信銀娛主席呂志和、呂耀東兩父子，同佢哋都一樣，百般滋味在心頭！<br>話說當年金融海嘯，企業水緊，澳門金沙要叫停路氹項目，銀娛當年亦要延遲澳門銀河（前稱銀河度假村）開業日期。不過，酒店繼續起緊，點都要找數畀班承建商，於是呂氏父子就同佢哋提出，想用銀娛股票找數，希望大家一齊共度時艱。但係當時銀娛股價得八毫幾，仲成日俾大行唱淡，所以大大小小嘅承建商都唔肯接受呂氏父子一番美意，寧願叫佢哋分期找數。</p><p>股價3年升十幾倍</p><p>噚日濠賭股普遍下跌，銀娛都唔例外，跌咗1%，收報13.78蚊。當年班承建商如果收股票嘅話，家陣升值十幾倍。華華老友間公司屬大型承建商，條數講緊幾千萬，如果當年接受呂生美意，家陣條數真襟計。<br><br>李華華<br>mailto:LiWaWa@AppleDaily.com</p></body></html>