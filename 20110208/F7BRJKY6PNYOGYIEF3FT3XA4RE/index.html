<html><header><meta charset="utf-8"><title>中環在線：23000點可分段入貨　曹仁超新春畀貼士 - 李華華</title></header><body><h1>中環在線：<br>23000點可分段入貨　曹仁超新春畀貼士 - 李華華</h1><p>兔年第一個交易日，大市俾隻狡兔玩殘，但係唔緊要，成年流流長，大家不妨先聽吓啲高人有咩指引！<br>「曹sir」曹仁超話，今年股市、金市、滙市都好難玩，正所謂窄幅牛皮市，仲難玩過前兩年，原因係家市場上只係得兩類股票，一係就fullyvalued，一係就overvalued。</p><p>金價睇升　港樓難跌</p><p>講到大市，佢認為今年要跌番落21000至23000點先至有支持，23000點可以開始分段入貨，家無平嘢買，去到25000點就要陸續沽貨，皆因25000至27000點係阻力位。照佢咁講法，又真係幾窄幅牛皮噃，今年股市波幅睇怕會少過舊年好多。<br>股唔買得住，咁金又點呢？曹sir話，金價1300蚊美金可以吸納，玩到1430蚊美金就收手離場，今年可以賺10%咁啦。至於涉及銀紙最多、又好多人買唔起嘅樓又點呢？曹sir估計都好牛皮，樓價一升，成交就縮，但係就好在跌唔落，皆因香港地皮供應少咁話喎。<br>查實曹sir曾經喺舊年同今年1月都咁樣講過，話去到2012年底，即係足足兩年，都係牛市二期，要喺牛市之中玩波幅；佢話照佢嘅方法行事，任何人都可以賺到一個億……唔知曹sir最後帶挈到幾多人成為億萬富豪呢？<br><br>李華華<br>mailto:LiWaWa@AppleDaily.com</p></body></html>