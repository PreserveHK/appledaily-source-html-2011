<html><header><meta charset="utf-8"><title>地盤英雄 - 左丁山</title></header><body><h1>地盤英雄 - 左丁山</h1><p>TVB股權有變，有殼王之稱嘅保華建築大股東陳國強聯同台灣HTC老闆王雪紅、美國私募基金，收購TVB百分之廿六嘅股權，賣股人就係邵氏（香港），作價62.64億另加地皮18至20億。他日新股東上場，TVB有甚麼變化呢？相信唔會有大變，橫掂亞視長期積弱，內部股權紛爭不斷，全無發展方向，暫時可當佢冇到，TVB可以繼續安安樂樂咁賺大錢。但係一位TVB老臣子就好高興咁對左丁山講：「好咯，有救噃，王女士係hi-tech女王，方小姐係low-tech撈嘢太后，工程部現在要買新機器、新儀器，要過好多關口o架，去到最後，層峯都係相信low-tech多啲。王女士以高科技稱雄，相信將來會好爽快咁引入新科技，新儀器啩？」<br>哦，原來如此，方女士要守成，梗係會謹慎持家啦，王小姐雖然出自豪門，但曾自行創業失敗，企起身又再砌過，打出HTC名聞世界，全靠樣樣創新嘗新，將來嘅TVB管理思維係唔同啲嘅，但輪唔輪到王女士管呢？還是TVB由香港人陳國強掌管，身邊嘅老友曾志偉、陳百祥更有影響力呢？抑係方小姐繼續掌舵呀？</p><p>一位基建界資深人士講：「今日有咁多基建出籠，建築界做都做唔切，陳國強搞電視，反為分心咗噃。」建築業目前確係好景，好到新工人入行，好快就有一萬五千蚊一個月。一位泥工就對左丁山講過：「唉吔，講乜嘢最低工資，時薪二十八元呀，我六十歲咯，做砌磚仔都有八百幾一日，每日做八小時，朝九晚六，一點食飯，三點三飲奶茶，唔駛睇老闆面色。我見到一啲世姪，怕辛苦唔入地盤，去做快遞，做送貨，搵到幾多銀吖，我個仔中學會考成績差，立即要佢入建造業訓練局受訓，每月收五千，畢業後開工，每月人工一萬，再過半年，就升到一萬五。喂，你講開去啦，家啲地盤好乾淨，好安全o架，人工又好，信和集團現在請長『日散』，日薪八百幾，有公司福利，做商場，酒店維修之嘛！」講到咁好，幾吸引噃，問吓惡佬明，佢話：「人工係唔錯，衰在地盤佬，地盤佬，形象甚差，八十後九十後邊度肯入行！」咁就做吓形象工夫啦，聽講有公司與TVB研究拍電視劇，好似消防英雄片一樣，為地盤工人帶出一個藍領英雄形象喎。</p></body></html>