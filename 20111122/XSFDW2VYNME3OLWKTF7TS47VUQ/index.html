<html><header><meta charset="utf-8"><title>內地潮人打造2012新境界熊黛林、劉丹星胸大戰</title></header><body><h1>內地潮人打造2012新境界<br>熊黛林、劉丹星胸大戰</h1><p>熊黛林、Angelababy（楊穎）、姚予晴（Mikki）所屬的模特兒公司，每年一度的性感月曆，玩過比堅尼、美女與澳洲動物主題，2012年玩太空feel，12位女模齊齊變身性感外星尤物。劉丹性感單手遮胸，熊黛林企木箱擺S形甫士，笑言扭到腰痠背痛。</p><p>熊黛林、Angelababy、劉丹、顧婭棋和戴小奕等早前在影樓，拍攝公司Style一年一度的新月曆，由內地人氣火旺的女攝影師陳漫操刀，潮人blogger韓火火做styling，眾女模穿上帶科幻味道的銀色晚裝、銀片corset、透明膠披肩等，性感誘人。</p><p>30萬裙打頭陣</p><p>Baby穿上30萬銀裙打頭陣做一月女郎，熊黛林則壓軸為十二月之女，顧婭棋和周汶錡等則以藍色長裙，展現華麗型格，眾女模當中，以內地女模劉丹最搏命，真空上陣，單手遮胸、火辣非常。<br>穿上銀色corset、熱褲的熊黛林，口咬髮夾，大擺S形甫士，意態誘惑，她說：「真係嘩一聲，我到現場先知原來要咁性感，但我對佢哋信任，所以都豁出去咯。」她指擺S腰形甫士，絕不輕鬆，她說：「哎吔，陳漫叫我任意擺動個身，我一擺呢個S形甫士，佢就話好好，變咗其中一個重點甫士，結果我要企喺木箱，hold住呢個拗腰S形甫士，拗足半個鐘頭，好辛苦呀。」</p><p>腰痠邊行邊捽</p><p>熊黛林續說：「拍完之後我一邊腰都痠晒，收工時一路行，一路都要用手捽條腰。但睇到拍出嚟嘅效果，真係好型、好靚，開心晒，辛苦有價囉。」眾女模的性感月曆將於下月在海港城展出。撰文：林妙萍</p></body></html>