<html><header><meta charset="utf-8"><title>諾記借芒反擊　Shake機揀Apps</title></header><body><h1>諾記借芒反擊　Shake機揀Apps</h1><p>捱咗iPhone多年悶棍，好多人等睇諾記反擊戰台戲，轉泊微軟碼頭後首部用Mango嘅WinPhone，終以高規格高性價比登場。呢部Lumia800到港，實試手感同順滑度，有如脫胎換骨之作，最抵死係好似食薯條咁Shake吓部機，就會彈出至HitApps畀你揀，型到爆燈啦！<br><br>記者：陳國輝<br>攝影：陳盛臣</p><p>1.4GHz快過radar</p><p>自從諾記宣佈同微軟合作出手機，粉絲們經常擔心，Mango會否再成為舊時WindowsMobile的翻版！的確，早期由HTC所推出嘅微軟手機，不單止成日有「人等機」嘅情況，甚至不斷Hang機、接收中斷等騎呢現象。幸好，實地又摸又捽，Lumia800仍乖乖無投訴，似乎已將問題逐一修正。<br>Lumia800採用1.4GHz處理器，佢比起早前行同一系統嘅HTCradar更加快。小記現場試玩，捽芒、開Apps速度簡直順到無倫；更抵讚係進入「焦點程式」之後，如果你唔知有乜正Apps可單撈，不妨ShakeShake搖機，屏幕跟住會彈出唔同種類Apps，逐一推介畀你。雖然暫時程式數量唔多，然而服務卻相當細心。</p><p>落重料！蔡司鏡＋怪物耳筒</p><p>結合WindowsPhone之後，Lumia800仍保留一部份諾記必殺武器！最值得注意係800萬像素相機功能，兼且用上大紅人蔡司鏡、LED閃燈等，而且拍攝Menu經重新設計後，搭埋3.7吋AMOLEDClearBack屏幕，效果有驚喜。而首2,000名買家更可獲贈WH-920Purity立體聲入耳式耳機ByMonster，擺明好似同HTCSensationXLwithBeatsAudio打對台，鬥Sell靚聲咁款！但留意12月2日就接受預訂，手快先有機會攞得到。</p><p>Profile</p><p>處理器：QualcommMSM82551.4GHz<br>記憶體：16GBROM/512MBRAM<br>系統：WindowsPhone7.5（Mango）<br>屏幕：3.7吋AMOLEDClearBack屏幕<br>相機：800像素蔡司鏡<br>體積：116.5x61.2x12.1mm<br>重量：142g<br>查詢：Nokia（21366338）</p><p>同場加映<br>Lumia710五色彩殼</p><p>比起Lumia800細部啲，功能又簡化啲仲有Lumia710。最大賣點係提供五款彩殼，而且處理器也達到1.4GHz，鍾意輕細一點嘅朋友，可視為另一考慮。</p></body></html>