<html><header><meta charset="utf-8"><title>代偉仔撐場武則天上身嘉玲逼華仔多謝朱麗倩</title></header><body><h1>代偉仔撐場武則天上身<br>嘉玲逼華仔多謝朱麗倩</h1><p>為紀念入行30周年，劉德華在紅館舉行20場演唱會，前晚終於大功告成，當晚華仔請來陳玉蓮和汪明荃任嘉賓，而劉嘉玲則代老公梁朝偉上台獻花兼獻唱，掀起全晚高潮。嘉玲大發雌威逼華仔公開多謝老婆朱麗倩，華仔狀甚尷尬四圍走，但最終未肯就範說出口，事後他嘲嘉玲當正自己真的是武則天，氣燄逼人。</p><p>一連20場的「劉德華Unforgettable演唱會」，前晚舉行最後一場，全場座無虛席，fans表現high爆，氣氛熱烈。當晚華仔請來勁量級嘉賓上台助陣，首先有小龍女陳玉蓮，兩人穿上由BlancdeChine度身訂做的全白中國服現身，楊過和小龍女復合，現身觀眾眼前，華仔介紹蓮妹時說：「佢係永遠嘅小龍女，心地真係好好，你去咗邊？真係去咗絕情谷？」蓮妹透露是返內地參與幫助兒童的活動，她還表示華仔同樣落力幫助內地有需要的小朋友。接着到阿姐汪明荃出場，華仔形容阿姐：「佢好有中國風，真係呢行嘅阿姐。」兩人隨即合唱《勇敢的中國人》。</p><p>華仔被嚇通台走</p><p>好戲在後頭，大前晚華仔請來三虎包括黃日華、苗僑偉和湯鎮業做嘉賓，獨欠梁朝偉美中不足，而前晚偉仔的另一半劉嘉玲代老公上台做嘉賓，嘉玲曾扮演武則天和扮演狄仁傑的華仔合演徐克作品《狄仁傑之通天帝國》，兩人同台十分合拍。嘉玲穿上黑色大露背晚裝上台獻花，馬上掀起高潮。<br>華仔介紹嘉玲時說：「佢比好多男人仲堅強，真係我心目中嘅武則天。」嘉玲首先向華仔送上鮮花說：「恭喜狄仁傑，我係代表一代宗師送畀你，希望大家再有機會拍一部比《無間道》更好嘅戲。」華仔聲言自己一直等待和偉仔及嘉玲再度合作的機會。嘉玲接着說：「你係代表咗一種精神同工作態度，好厲害，你好似有無限嘅精力，由訓練班經過好多經歷同洗禮到家，你好似冇變過。你犧牲好大，堅持30年，我真係好感動，相信你一直會紅落去。好多謝華仔嘅父母，因為你哋先有華仔嘅出現，又教到佢咁好，仲想多謝……就係佢。」說時嘉玲指向台下，雖然她未有指名道姓，但眾人皆知嘉玲所指的正是之前低調現身捧場的朱麗倩，而華仔聞言則狀甚尷尬，拿着鮮花在台上四圍走解窘。</p><p>慶功宴仍然封口</p><p>嘉玲欲罷不能說：「綵排時我有問華仔有乜唔講得，佢話冇緊要，乜都可以講，我真係好多謝佢，好想講，作為一個女人，真係好唔簡單，劉德華犧牲食嘢，但係佢（指朱麗倩）犧牲更多，比華仔更多，希望你哋會甜甜蜜蜜。」華仔無路可逃，最後惟有表示：「好多謝你講呢番話，睇過我嘅朋友，你哋都會懂我明白我，我係唔會放棄。」之後嘉玲獨唱《明星》。當晚安哥多一次約凌晨12點完騷。<br>慶功時問到華仔知否嘉玲會講出這番話？華仔即笑說：「真係估唔到，佢以為自己真係武則天，我嗰時只係想走。」是否認同嘉玲的一番話？華仔只說：「唔好問喇，我唔想講，唔想答。」再追問是否尷尬及提到有傳媒影到朱麗倩，華仔一概不作回應。至於偉仔未能做嘉賓，華仔表示早前在江門活動上見他，已感覺他很忙，接着叫嘉玲代偉仔來，她馬上答應，華仔說：「咁都好呀，嘉玲係佢嘅另一半，我都成功咗一半。」提到李克勤因是四大唱片未能出席《勁歌》總選，華仔表示：「克勤唔去，我都唔去。」<br>採訪：胡比<br>攝影：陳俊強</p></body></html>