<html><header><meta charset="utf-8"><title>中環在線：瑞銀咬住利豐唔放再出報告插一刀　指投資者失望 - 李華華</title></header><body><h1>中環在線：瑞銀咬住利豐唔放<br>再出報告插一刀　指投資者失望 - 李華華</h1><p>寃寃相報到底何時了，UBS瑞銀大戰利豐（494）到底幾時完？<br>瑞銀分析員梁裕昌Spencer早排出報告，插利豐兼叫人沽利豐，罕有地令向來低調嘅利豐即刻還手兼還口，喺聯交所出通告反駁兼搞壇大龍鳳策略日同分析員解話。</p><p>股價應聲跌3%</p><p>策略日上利豐仲號稱有5單收購嚟緊，真情剖白打動咗好多大行分析員輪流出報告「挺豐」，但似乎瑞銀同Spencer真係不為所動，噚日竟然再出招突擊！<br>噚日嗰份新鮮熱辣嘅報告話，「部份大型供應商考慮離開會拖累產品質素」，去到最後附錄嘅Q&amp;A，再插多一刀「投資者對管理層冇直接回答問題感到失望……」，而佢哋畀利豐嘅目標價繼續係得9蚊！<br>相比起瑞銀第一次狠插利豐嗰份報告，話「併購表現如果唔達標，反而可帶來豐厚嘅非現金賬面收益」同「併購模式無法持續……」，呢份報告嘅殺傷力都唔輕。<br>噚日，利豐股價就應聲跌咗3%，收$15.78！</p><p>「瑞豐鬥」唔知幾時完</p><p>雙方拳來腳往到底發生咩事，相信只有佢哋自己至知，而照家最新嘅發展嚟睇，瑞銀應該係咬住利豐唔放，而利豐又應該諗緊計還手，咁搞落去，呢單「瑞豐鬥」分分鐘長命過娛樂版嘅「鋒芝變」都唔定呢！<br><br>李華華<br>mailto:LiWaWa@AppleDaily.com</p></body></html>