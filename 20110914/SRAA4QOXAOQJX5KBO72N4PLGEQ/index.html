<html><header><meta charset="utf-8"><title>16萬價平通街　瑞虎掀戰幕</title></header><body><h1>16萬價平通街　瑞虎掀戰幕</h1><p>好多人都以為近年香港最受歡迎的車系是七人車，其實銷量手屈一指的是SUV。歐日韓品牌的SUV款式選擇多兼各有特色，競爭激烈。今日將有多隻小虎襲港加入爭霸戰，國產品牌Chery的SUV車系TIGGO（瑞虎）以抵價16萬幾反擊對手，但呢場硬仗是否勝券盡握呢？<br><br>記者：許維雅　<br>攝影：林栢鈞　<br>Model：Rika@GME</p><p>虎眼夠大顯神氣</p><p>車身夠高、外形帥氣、操控好玩、比起房車更加實用的SUV，近年逐步取代房車，成為香港銷量的No.1。揸住部SUV係咪用四驅系統爬山走爛路已經係後話，因為於香港似乎有點不切實際，所以唔少只得SUV外殼無Off-Road功能的車款依然大受歡迎。<br>繼之前介紹過國產品牌奇瑞來港第一炮的A1之後，同步現身的仲有同樣係靠SUV樣搵食的TIGGO（瑞虎），長闊高達4,285×1,765×1,715毫米的車身，屬於小型尺碼SUV。肌肉感線條唔算澎湃的高車身，幸好有頂架、外置於車尾的後備胎來添型味，若然16吋輪圈可以換大1、2吋增氣勢會更吸引。此外，TIGGO外貌上最搶眼的，就係一對巨型頭燈，菱形燈罩內的超大圓頭燈，令小虎充滿神氣，加上方形霧燈點綴、向側打開的傳統四驅尾門等設計，呢部初生之犢的外形尚算過關，成功得分挑戰敵手。</p><p>撒手鐧車價平</p><p>講到明小虎只係有樣無餡的城市SUV，2公升引擎只得138匹馬力、18.55kg-m扭力輸出，欠四驅只有前輪驅動，而波箱亦只係四前速自動波，相比起同樣2公升引擎的VWTiguan及HyundaiTucson等車款，性能配備確實比較遜色。幸好1,400公斤車重屬輕磅一族，最高時速亦有170km/h。不過大部份香港車主揀車都非以性能行先，TIGGO有着最大的優勢，當然係國產品牌的平價宗旨，16萬幾的車價平通街。<br>講真以價錢而言，TIGGO的車廂已叫做豪華，杏色皮櫳、皮軚環、天窗及軟熟皮椅等亦幫手搶分，但駕駛一小段路後，就開始發現有些設計亦有待改善，如未夠貼服的裝嵌、聲音怪怪的鎖門聲及有點過時的波棍設計等。整體而言，小虎雖然夠晒平，但它的最大勁敵就係同樣Sell平靚正的韓國貨Tucson，車價只係貴四萬元左右，用料及設計卻稍勝一籌，呢四萬元實在要留待車主取捨了。</p><p>CheryTIGGO</p><p>引擎：1,971cc直四<br>馬力：138ps/5,750rpm<br>扭力：18.55kg-m/4,300-4,500rpm<br>傳動：四前速自動波前驅<br>預售價：$168,000<br>查詢：36782626（金孚汽車）</p></body></html>