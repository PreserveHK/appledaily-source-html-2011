<html><header><meta charset="utf-8"><title>家宅男女：全屋轉LED　電費月慳$70</title></header><body><h1>家宅男女：全屋轉LED　電費月慳$70</h1><p>節能係生活態度，唔理你見電費過千先嚟「做啲嘢」定係中堅綠色分子，總唔會明知可慳而唔慳啩？坊間唔少法寶可幫你慳全屋用電量，慳到電等於慳到錢，都係嗰句，早買早享受。<br><br>記者：朱崇德<br>攝影：黃子偉<br>Model：Hailey@GME</p><p>轉用LED兩季回本</p><p>好，先嚟條簡單數學題！假設兩房一廳，廳、兩房、廁、廚合計約耗500W作照明，以一日8小時運作計，鎢絲膽每月耗電150度，慳電膽100度，LED膽則只有80至90度，以$1一度電計，即係由$150減到$80！咩話，唔爭好多錢？須知小數怕長計，而且LED能源效益相當高，倍乘率一般有8至10倍，簡單講每1W有8至10W照明效果，相對於慳電膽1W只有5W照明效果，高近一倍。加上壽命近6萬小時，係慳電膽的7.5倍。計一計，雖則LED膽過百銀一個，但一季慳至少二百幾蚊電費，兩季就可回本，之後已經係淨慳，點計都抵。</p><p>舊膽轉新攻略</p><p>節能拖板自動熄機</p><p>電視又好，電腦又好，通常同一時間開好多周邊配件。例如電腦，開機就要開埋個Mon、Printer同Router等等，是但熄漏一樣都嘥電。其實只要將電腦電源插喺節能拖板Master主機位置，當佢感應到Master電器已關機，其他Slave插位電器的電源亦會自動關上，咁就唔怕熄少樣。</p><p>遙控插蘇隨時Cut電</p><p>睇新聞都知，熄機唔熄stand-by或唔拔插蘇一樣耗電。呢款遙控插蘇個遙控開關，最多可對應4個插蘇，自問大頭蝦，成日熄漏一兩樣電器，佢有個一按4組同關功能，實啱你使。</p><p>耗電計算器</p><p>新電器好多都有能源標籤，不過舊家電有幾食電？係咪夠期換？真係幾頭痕吓！有咗呢個耗電度數計算器，就可知你件舊家電嘥唔嘥電。</p><p>太陽能板夾LED</p><p>好多人都想玩吓太陽能板！其實街早有得買，供電仲要係LED燈最夾嘅12V；大嗰塊如果用嚟點6WLED燈，大概玩到4至5小時；細嗰塊點1WLED書枱燈，都可用2小時。</p><p>a.新世紀（27087138）　<br>b.華輝（31820888）</p></body></html>