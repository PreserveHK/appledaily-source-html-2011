<html><header><meta charset="utf-8"><title>滙豐裁員 - 左丁山</title></header><body><h1>滙豐裁員 - 左丁山</h1><p>滙豐銀行宣佈中期業績時，已表明會全球裁員三萬人，但因為香港滙豐表現好，亞洲滙豐係未來希望，北美滙豐流血不止，歐洲滙豐味同雞肋，拉丁美洲滙豐羽毛未豐，故此一般以為滙豐裁員，唔會影響香港，此乃傳媒當時所得印象，滙豐亞太區行政總裁王冬勝好似亦係咁講過。<br>想唔到上星期滙豐竟然宣佈香港裁員三千人，佔總名額十分之一，份額之大，令人意想不到，即使全世界要交「人頭」，香港駛唔駛交咁多呀？工會批評滙豐賺錢而裁員，冇社會責任，係標準工會講法，全世界都一樣，毋須理會。電視台搵人評論此事，主持人與嘉賓一面倒咁話資本主義唔掂，自由市場唔掂，估唔到今時今日香港竟有人大力宣揚社會主義、政府規劃經濟嗰一套，信者必死。<br>滙豐裁員，應是從商業角度考慮，認為香港租金成本貴，員工薪酬高，可將後勤工作外判至印度、中國、菲律賓。林奮強近日講香港商廈租金升勢不止，一個秘書所佔嘅空間嘅租金可能貴過秘書份月薪，或者文員嘅月薪，繼續下去嘅話，銀行會將呢啲工作移至外埠，影響本地就業，解決方法之一係增加寫字樓土地供應，令到香港甲級商廈租金不要比星加坡高出兩三倍。但如此一來，必有人批評多建寫字樓是明益地產商，官商勾結，殊不知，如果職工盟、工聯會識得諗深一層，就唔好開口埋口鬧政府明益地產商，而係要求政府多想辦法（例如拆建中區政府合署西翼及中環街市），增加寫字樓供應，方可保住工人份工！<br>滙豐裁人之舉，短期着眼點係股價，要向基金投資者、分析師清楚顯示。歐智華係改革派，上台後削減成本絕不手軟，將來利潤增長有保證，足以支持股價回升。但長期來講，呢個大裁員決定是否適當？香港必將成為人民幣離岸中心，乃銀行必爭之地，滙豐在本港瘦身，並非明智之舉，左丁山見過交易員（dealer）升上最高職位，dealer精於短期賺快錢，對長期（以年計，不是以星期計）無耐性，歐智華是否如此，過兩三年先至知。</p></body></html>