<html><header><meta charset="utf-8"><title>隔牆有耳：政府洗太平地　迎名城入伙 - 李八方</title></header><body><h1>隔牆有耳：政府洗太平地　迎名城入伙 - 李八方</h1><p>富豪就可以霸公路起大閘，但小市民喺路邊泊部單車，轉個頭就會俾人「拖車」。真係o架，車輛違泊阻街俾人鎖車就聽得多，但係原來佔用空間唔算好大嘅單車，喺條街度擺耐咗一樣會俾政府鎖車充公，轉個頭仲拎去拍賣埋㖭。<br>八方發現有班單車用家，近日喺facebook成立群組，原來唔少人都有相同經歷，就係架心愛嘅單車喺街上擺咗一日左右，就以後都搵唔返天人永訣。</p><p>政府部門勤拖單車</p><p>香港地近年唔少人踩單車代步，貪佢夠環保皮費又低。但有單車友發現，政府近日充公單車嘅情況好似變本加厲，尤其以大圍區更加嚴重。有單車友猜測，可能係因為標榜位處「香港正中心」嘅名城入緊伙。咁豪宅周邊地區當然唔可以泊到成街單車啦，所以政府咪加強咗嗰區嘅執法行動囉。於是呢，所有單車喺街邊擺超過24小時，就一定俾地政總署等部門鎖咗拖走。<br>有單車友向環保團體反映問題，佢哋話唔係想吓吓都違泊，但街邊真係冇單車泊位，只可以泊喺路邊，結果架車好快就不翼而飛，真係左右做人難咁話。其實政府但凡充公咗單車，都會搵物流署定期拍賣，有人統計過呢半年嚟，各部門已充公咗6,220架單車拍賣，為庫房帶嚟15.9萬嘅收入。不過呢筆錢連「正中心」一個單位嘅廁所都買唔起囉。</p><p>登記競投「贖」愛車</p><p>被拍賣嘅單車，平均每架只係值25.6蚊，呢個價，只夠買張港鐵單程票，由天水圍搭到去上環咋。至於充公單車重災區，就係元朗，半年嚟已經有2,000幾架單車俾人沒收。<br>唔少單車友架愛車俾政府充公後，都唔知去邊度贖返。地政總署曾經話過，充公嘅單車會存放喺政府扣押場，「有興趣參與拍賣」嘅人，要去政府物流服務署嘅政府物料營運中心登記參與拍賣競投。<br>若果政府肯增加街邊單車泊位，就唔使用咁多公帑搞拍賣啦。<br><br>mailto:pf_lee@appledaily.com</p></body></html>