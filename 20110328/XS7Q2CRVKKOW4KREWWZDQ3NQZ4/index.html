<html><header><meta charset="utf-8"><title>超雲、陳山聰飛澳門斷正</title></header><body><h1>超雲、陳山聰飛澳門斷正</h1><p>賭王何鴻燊家族爭產風波雖然告一段落，但賭王千金何超雲與陳山聰的戀情依然炒得熾烈。儘管兩位當事人否認拍拖，但前晚超雲與陳山聰卻在上環信德中心孖住坐直升機到澳門。昨日陳山聰死撐否認跟超雲同遊澳門，但他卻將一張澳門馳名叉燒照片放上微博。一舊肥叉燒，徹底暴露了他與超雲拍拖遊澳門的行蹤。</p><p>陳山聰為力追賭王千金何超雲而狠撇糟糠PonnyYeung，形象插水，但仍無損超雲與陳山聰的友誼。繼超雲上月26日晚偕陳山聰到澳門歡度22歲生日後，前晚二人又再不避嫌同遊澳門。<br>前晚7時許，本報接獲讀者報料，指陳山聰與超雲正往信德碼頭同赴澳門。記者接報後於晚上7時50分趕抵信德，剛好見到打扮靚靚的超雲出現。她一邊發短訊、一邊急步入閘過海關，大約10分鐘後，記者在信德中心直升機坪目擊陳山聰與超雲一起登上直升機。陳山聰孭住大斜孭袋，雖然未有跟超雲手拖手，但上機時笑容滿面，心情靚爆。</p><p>微博示愛：Imissyou</p><p>陳山聰與超雲前晚8時赴澳門後不夠一小時，已有人在澳門發現二人影蹤。前晚8時57分，有網友在微博踢爆說：「據最新消息，香港藝人陳山聰同賭王個女被我哥見到喺八百伴吃包！」在澳門玩樂的超雲，昨早7時32分已玩微博，她上載了一張小朋友照片，並說：「Imissyou！」繼而補充指小朋友是她的「godson」。<br>陳山聰也跟超雲一樣早早玩微博，他於上午10時25分上載了一張肥叉燒照片，並寫道：「本人認為全世界最好食的叉燒。」隨即有網民質疑是否澳門馳名叉燒。陳山聰近日雖要拍攝《我的如意狼君》和《回到三國》兩劇，但據悉前日和昨日他也不用開工，難怪有時間陪超雲到澳門耍樂。記者昨日致電陳山聰，求證前晚他與超雲坐直升機到澳門一事，他例牌否認說：「唔係喎，咁好笑？」對於昨日上載的叉燒相被網友質疑他身在澳門食靚叉燒，陳山聰初時扮失憶說：「我冇擺叉燒相，我唔知乜嘢。」
</p><p>山聰晒澳門馳名叉燒</p><p>大約4分鐘後，陳山聰再致電記者解畫：「我撈亂咗微博同facebook啲相，其實微博張相係我哥哥今朝喺澳門飲早茶，佢WhatsApp畀我嘅，我同佢都鍾意食冠男（澳門冠男軒）嘅叉燒，咁我咪擺張相，梗係唔係我去食。」問他可會把冠男軒叉燒介紹給超雲？他說：「我諗佢都有自己好食嘅叉燒。」二人可會交流澳門食玩好去處，並結伴遊澳門？陳山聰即說：「我都要拍劇開工，就算冇工開嗰日自己都要唞吓，讀吓劇本。」</p><p>超雲與陳山聰雖然否認拍拖，但二人卻不時在微博公然打情罵俏。日前超雲在微博力谷自己在蘭桂坊的時裝店Chewcloset，陳山聰即搭訕說：「有冇男裝先？」記者問到陳山聰此事時，他解釋說：「我都唔知佢有舖頭，我呢排都冇時間行街買衫，如果佢有男裝都可以去睇吓。」<br>此外，曾與超雲傳緋聞的周柏豪，昨日出席新城活動，對於超雲指小人生存有道，柏豪回應說：「以後佢download啲乜嘢我都唔回應。」<br>採訪：黃文成、比華利、<br>張俊銘　攝影：羅德光、仇志德</p></body></html>