<html><header><meta charset="utf-8"><title>馮仁昭四圍超：黃浩然一索得7磅B仔兩日冇瞓 - 馮仁昭</title></header><body><h1>馮仁昭四圍超：黃浩然一索得7磅B仔兩日冇瞓 - 馮仁昭</h1><p>現年35歲嘅黃浩然原來喺上星期二（22日）榮升做爸爸，佢老婆莫家嘉喺山頂一間醫院開刀分娩，誕下重7磅3嘅囝囝，英文名叫Kayden。</p><p>入產房差啲喊</p><p>噚日浩然發相畀傳媒，相中見Kayden生得好似浩然，仲眼仔睩睩，表情多多。首次做爸爸嘅浩然當然興奮，佢話生仔生女都冇所謂，最緊要母子平安。其實浩然忙緊拍李添勝新劇，所以請咗幾日假陪老婆生仔，佢話要多謝添哥體諒佢喎。<br>浩然話有陪老婆入產房，仲差啲喊出嚟，佢話好感動太太為佢捱咗一刀，畢生難忘。浩然老婆住咗院幾日，好友陳小春同應采兒都有去探BB。<br>問浩然覺得囝囝似邊個？佢話：「係混合體，我覺得個鼻似我，嘴就似太太。」浩然話家已經開工拍劇，但因為要同老婆輪住照顧BB，佢已經兩日兩夜冇瞓，佢話自己仲好生手，所以都幾辛苦，佢又話知道好多傳媒關心佢，但因為太忙同想安頓好先報喜，所以冇逐一回覆，想同大家講聲唔好意思。</p></body></html>