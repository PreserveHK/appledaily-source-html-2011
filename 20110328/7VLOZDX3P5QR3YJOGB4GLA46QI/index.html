<html><header><meta charset="utf-8"><title>預言日本地震核災　運程書被狂搜刮李丞責忽然走紅中環 - 李華華</title></header><body><h1>預言日本地震核災　運程書被狂搜刮<br>李丞責忽然走紅中環 - 李華華</h1><p>中環友最近嘅熱門話題，離唔開日本大地震同核危機，但家陣喺中環最紅嘅人唔係菅直人，而係丞丞大師李丞責！<br>上個禮拜，有個「賓架」朋友forward咗一封電郵畀華華，話日本大地震之後，有人心血來潮揭返李丞責舊年推出一書兩冊嘅《2011兔氣揚眉》同《兔年行運秘笈》睇，發現丞丞大師喺《2011兔氣揚眉》裏面準確預言日本今年嘅危機。</p><p>李居明都有講日本地震</p><p>雖然之前玄學家李居明嘅《兔年運程》都有句預言，話日本兔年有8級大地震，但李丞責就連地震導致核危機都預測埋！<br>有冇咁準？有憑有據o架，書入面有個chapter叫「2011年世界大預言」，當中提到「大爆炸」，話喺今年大約年中左右，全世界要面對一個重大嘅衝擊，「它活像一個巨型大炸彈在爆炸，入骨入肉的切膚之痛，將展露在世人的眼前。」<br>雖然喺時間上有啲偏差，未到年中就出事，但對災難嘅預測就好準，「一股神秘的病毒或另類細菌，將會在東半球出現，而且情況陷於失控。它存在於任何一個角落，人們只感受得到，但肉眼是看不見的。」如果舊年睇呢本運程書，可能唔知講乜，但家陣就好理解，令情況陷於失控、肉眼睇唔到嘅原來係核輻射。<br>最impossible嘅係，本書直指出事嘅係日本。當講到各地區今年運程時，開首就話，「今年世界有一個麻煩特點，就是某一個曾經人口熙來攘往的地方，將會遇上突發性的麻煩，在短時間內，人口大量遇險或躲藏起來。」喺提到日本時，話「整體而言，日本的運程是勉勉強強的好，但要小心地底下、海水中、或因地震而洩漏出黑黑黃黃的氣體或液體，所以要特別留意藏在地下的設施是否安全。」<br>據聞李丞責呢本運程書喺中環已經缺貨，中環友仲喺電郵呼籲，如果見到邊度有得賣，唔該通知聲。</p><p>為港股把脈兔年先低後高</p><p>丞丞大師李丞責突然以一個「大爆炸」預言紅遍中環，相信中環友同華華一樣，除咗關心佢嘅預言仲有幾多會實現之外，最重要梗係想知佢點睇今年個股市啦！<br>華華翻查資料，發覺丞丞大師喺2月初時，已經對兔年股市做咗個預測，大家真係要一齊溫故知新吓。大師話，所謂「狡兔三窟」，呢個兔年最忌進攻，最重要係搵出路；加上兔仔耳長聽覺勁反應快，大師估計，股市會好似兔仔咁跳吓跳吓，即係會因為消息而波動，而且上半年會繼續牛皮，走勢先低後高，最好嘅投資時間係7至9月，年底個市先會比較穩定。<br>大師仲話，今年係南北韓衝突最劇烈嘅一年，最好買黃金。樓市方面，佢估計一般住宅樓價升勢會放慢，豪宅都會轉淡，但估計要到2014年或者2015年先見底。</p></body></html>