<html><header><meta charset="utf-8"><title>好皮氣閃金屬　韓星型起</title></header><body><h1>好皮氣閃金屬　韓星型起</h1><p>唔知由幾時開始，韓國人突然好似基因變種般，眼見Rain、少女時代、SuperJunior，男的總是高頭大馬，靚仔有型；女的甜美可人。既然人都可以變種，要將車變種更加易如反掌，唔係得把口講，眼見KIASportage擺在眼前，帥得差點好似見到Rain一樣，唔係追星族都有投懷送抱的衝動。<br><br>記者：趙慧敏<br>攝影：譚盈傑<br>Model：Chirty</p><p>金屬飾面顯型格</p><p>我諗幾年前問足十個人買韓國車的理由，九個半都會答係貪平，不過喺呢個韓星到港都可以引起萬人空巷的時代，除價錢平之外，點會再無第二個理由。既然係咁，就由KIA（起亞）的Sportage做個真人演繹，話你知韓國車一樣型得起。<br>第一眼望上這款一身披上TechnoOrange金屬橙色Sportage，真的由心底認定它靚絕韓國一眾SUV。比起同門兄弟Sorento，它明顯細一個碼，體形只有4,440×1,855×1,635mm，介乎中型SUV及揭背私家車之間，外形設計亦充滿歐洲車風格，車頭鬼面罩配用大量金屬飾面，單是頭燈燈組就流露出華麗感覺，絕對討好以型行先的潮人。</p><p>內櫳充斥豪皮氣</p><p>以往認定韓國車講求穩打穩紮，性格有點像住家男人，老老實實，要給你驚喜似乎難啲，不過今次住家男人都要求變了，內外都經過全新打造，由打開車門起，驚喜陸續有來！車門板竟用上橙黑撞色，足以刺激視覺神經；車頂天幕式雙電動天窗，令車廂感覺更開揚。<br>至於貼身享受一樣畀到你，充滿動感的三幅式真皮軚環外，全車更用上真皮座椅，縫上與車身同一色系的橙色縫線，令車廂瀰漫歐洲車豪華風格。中控台亦有別於一貫硬朗平板設計，左右兩邊猶如蝴蝶形冷暖風口設計，立體感十足。實用方面亦盡力做滿分，擁有2,640mm軸距，後座乘客舒適度高，尾廂容量達564公升，就算未摺合後排椅，亦可放上一部小型單車。</p><p>行車凌厲爽快</p><p>Sportage沒有用四驅，反採用前驅設計，背上一副2公升ThetaII自然吸氣引擎，最高輸出166ps，扭力20.1kg-m，雖不是強悍類型，但在清水灣跑一轉，配上6前速加減波箱，反應算凌厲爽快，且車廂隔音不錯，去到郊野絕對可以專心享受寧靜感。</p><p>KIASportage</p><p>引擎：1,998cc<br>馬力：166ps/6,200rpm<br>扭力：20.1kg-m/4,600rpm<br>傳動：6前速自動波<br>售價：$238,000<br>查詢：27609933（起亞汽車）</p></body></html>