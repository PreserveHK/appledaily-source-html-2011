<html><header><meta charset="utf-8"><title>家宅男女：天台扮Resort　S形賞月</title></header><body><h1>家宅男女：天台扮Resort　S形賞月</h1><p>唔夠一個禮拜就中秋，唔知香港細定人多，維園賞月地方越來越唔見使，老老實實，屋企有露台天台真係有責任整靚佢俾朋友上去玩！無Idea？參考呢個戶外賞月家具專輯，看圖入貨唔使煩。<br><br>記者：朱崇德　<br>攝影：陳盛臣<br>Model：Betrys、Chinmy@GME</p><p>度假椅月餅攤住食</p><p>天台唔大，又或兩口子浪漫賞月，一兩張椅夠晒數！呢張SurfChaiseLongueS形設計，完全符合人體工學，試坐，好似成個人被包圍，真係好有安全感，加上椅身30°輕微上斜，曬月光一流。當然，戶外家具仲要講耐用性，ROBERTILGLOOSunNest半月小梳化以塑膠仿藤編織，唔怕日曬雨淋；雖為二人設計，但軟墊可放落地當凳坐，三五知己談心亦得。假如側邊加埋蠟燭、小水池，仲唔十足泰國度假Feel！</p><p>12kg摺枱周圍攝</p><p>中國人最睇重兩個時節，一為冬至二為中秋，仲唔大條道理成家人上天台食餐勁，一張方便搬動嘅Outdoor餐枱唔少得！一見就愛死呢張ZOWNXL150，僅重12kg，即係一包大米再重些少，但負載力達270kg，膠面設計襟風吹雨打，咁至係戶外家具嘛。</p><p>電動天幕遮風擋雨</p><p>呢排天氣麻麻，萬一賞月途中嚟場大雨，要走鬼都幾煩！呢個電動式天幕可以一諗，兩邊開到盡，8人大枱都遮得住，最重要係佢為座地式，唔使專登搵道牆去安裝。</p><p>戶外大床防蚊堡壘</p><p>臨近中秋天氣仲係三十幾度，世界末日未見到，但蚊患就殺到埋身！呢張蚊帳式戶外大床就係你嘅好幫手，大包圍蚊網完全包住塑膠仿藤編織，床底加軟墊，蚊網仲係睇得穿嗰隻，賞月無遮擋。</p><p>同場加映：紗綢燈籠當Hit</p><p>賞月無燈籠，等於聖誕無聖誕樹！早幾年吹氣、塑膠燈籠大行其道，無晒傳統風情，今年興番紗綢燈，仲係蠟燭版，啲Mood即刻返晒嚟。</p><p>a.繽紛園藝（27872203）　<br>b.園藝廊（25533251）<br>c.ZzueCreation,SunitureShowroom（25529375）</p></body></html>