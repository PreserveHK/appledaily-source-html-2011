<html><header><meta charset="utf-8"><title>燒鴨男　針孔攝維園</title></header><body><h1>燒鴨男　針孔攝維園</h1><p>AppStore內有關影相的apps，數量驚人，甚麼懷舊感覺、多格拼貼、LOMO效果乜都有。一部手機有齊千奇百趣，係威係勢。不過，家陣有人玩showhand，大你一隻燒鴨……針孔相機，問你點頂？<br><br>記者︰吳美美<br>攝影︰周旭文、部份照片由LCX提供</p><p>aboutMartinCheung</p><p>中文名張震揚，78年香港生，修讀攝影藝術，2001年於澳洲維多利亞藝術學院榮譽學士畢業，主修純藝術攝影系。張氏最為人津津樂道的針孔作品，是將燒鴨轉化為針孔相機。他在墨爾本唐人街所拍下的概念性作品《DuckCam-Melbourne》（2001），更成為美國「針孔資源中心」收藏品之一。</p><p>想高調？想低調！</p><p>你搞清楚何謂燒鴨針孔相機未？並唔係你影出嚟嘅影像似一隻燒鴨，而係負責影嗰部相機係由一隻燒鴨製成。唔makesense？講笑？Comeon，香港人，幾時想像力變到好似iPhone個芒咁細？事實上有此想法的人，十年前即2001年已經喺墨爾本唐人街做過一次，只不過2011年喺香港維園再翻炒一次。<br>是日約了Martin於LCX做訪問，他的打扮是橙Tee黑褲黑背包。訪問以傾偈形式進行，但小記預設的問題並沒有大作為。原因是，他選擇用燒鴨製作針孔相機，想必此人定愛makenoise，因為心目中做藝術、做創作的只有兩種人：一是沉默地幹，一是好嘈地幹。最初認定Martin是後者，但原來他覺得自己是前者，「十年前做咗，但之後一路無做到嘅原因係，唔想大家覺得做燒鴨好得意，令到啲人知我係乜水。之後返到香港喺LOMO做sales，好怕被人知道之前做過乜，唔想人哋知道我就係做燒鴨相機嘅人，懶係好低調。」有時做人係矛盾的，Martin為想俾人知道針孔攝影係乜，亦有去學校如莊啟程書院示範，但又唔想長期以燒鴨揚名。明白的，如果唔係，你應該一早搞了燒味拼盤相機展。</p><p>我想代入一隻鴨</p><p>十年前第一次以燒鴨針孔相機紀錄澳洲墨爾本唐人街，若果當日我是一位老外行經於此，見到Martin以燒鴨拍照，我腦裏會浮現「原來Chinese真係好愛食燒鴨！」成件事完全被標籤咗。但其實「標籤」兩字，好大程度是Martin創作的原念：「未去過印度的人，都會覺得當地人都是食咖喱，就好似當時我在餐館所接觸的白人，都有個想法，例如中國人都是食炒飯、飲豆漿、食燒鴨，所以我覺得燒鴨同我share咗好相似嘅身份。我都有諗過用燒豬、油雞，但其他嘢好難做到，尤其滷水的紅又唔同燒味的紅。我覺得燒鴨就係MartinCheung的隱喻，所以想知道燒鴨對唐人街係點睇。」呢種虛無的代入，你同我都時有發生，最多你只係諗到將自己代入徐子淇或謝霆鋒，而唔係一隻燒鴨。<br>未完，Martin仲講到另一層意義：「成日聽到話影相要人機合一，件事講到好似武俠片咁，對於呢種咁浪漫化咁誇大，將攝影師咁英雄化嘅描述我唔係咁認同。攝影師無疑係重要，但比起將火箭升上太空，重要性就無咁勁。所以我就想開一個玩笑，相機同人點樣合一，唯一方法就係食咗部相機。」每次用完燒鴨影相之後，佢都有將燒鴨食落肚，而佢成個活動的過程最concern的，都係睇觀眾敢唔敢食隻鴨，所以期間佢非常之咁保護隻鴨！</p><p>燒鴨男出動</p><p>沒有相作的相展</p><p>若果大家有意步Martin後塵，拎隻燒鴨相機看世界，其實過程非常簡單：「只係準備15分鐘，拮個窿擺塊銅片入去佢個肚，再走入黑房擺入相紙，就可以走去維園影相。但都要視乎天氣而影響曝光。」咁點解用燒鴨整針孔相機最好呢？「首先內裏係密封空間，叉燒就唔得。然後鴨身嘅紅，係好似入咗黑房咁，紅色燈光底下，黑白相紙唔會曝光，所以燒鴨嘅紅就最實用。」<br>展覽分兩個部份：內部係Martin過去十年製作的部份相機原型，外部是十四位針孔攝影師的作品。留意，展覽中並無Martin的相作。原因？要低調。
</p><p>MartinCheung針孔相機原型展</p><p>地址︰銅鑼灣名店坊京士頓街9號LCXArtGallery<br>日期︰即日至5月2日</p></body></html>