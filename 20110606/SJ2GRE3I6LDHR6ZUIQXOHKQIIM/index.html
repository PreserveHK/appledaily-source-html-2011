<html><header><meta charset="utf-8"><title>中環在線：做過金管局銀行爭住挖角 - 李華華</title></header><body><h1>中環在線：做過金管局銀行爭住挖角 - 李華華</h1><p>銀行要向金管局申報嘅資料同規管審查，越嚟越複雜，為免報錯報漏，最好嘅方法當然係請金管局出身嘅專才坐鎮，所以曾經喺金管局打過工，無論係咪出身銀行監理或銀行政策部門，都一一成為金融機構覬覦嘅搶手貨，高薪挖角嘅對象。<br>華華聽聞，曾任金管局儲備管理部（風險管理及監察）主管嘅何家存（圖），最近由友邦保險（1299）跳槽去中銀香港（2388），擔任合規主管，職級等同副總經理，向操作風險及合規主管邵蓓蘭滙報。人稱「存哥」嘅Clement，06年離開金管局之後，第二年就加入恒生銀行（011）旗下恒生投資管理，擔任董事兼投資總監，之後再轉職友邦保險，負責風險管理工作。</p></body></html>