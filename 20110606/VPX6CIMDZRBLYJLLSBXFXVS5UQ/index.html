<html><header><meta charset="utf-8"><title>HTC雙核Sensation　即拍即剪高清片</title></header><body><h1>HTC雙核Sensation　即拍即剪高清片</h1><p>隨住廣告商宣傳攻勢，雙核已成為頂級手機嘅標誌，而HTC首部雙核手機Sensation亦正式公佈。在效能提升之下，以往手機上比較吃力嘅工作都變得輕鬆，爽拍1,080p高清影片都唔止，拍完高清片仲可即時剪接，快到數秒內就完成，方便將最精華片段與朋友分享。<br><br>記者：許福合<br>攝影：譚盈傑<br>Model：Iris@ZModel</p><p>鮮玩Sense3.0</p><p>4.3吋qHD屏幕，仍然係新機焦點，解像度高達960×540，在HTC系列中，都算係數一數二，加上16:9比例，播放影片時就可減少礙眼嘅黑邊。仲要留意屏幕周邊使用首創窩形設計，邊框會略微凸起，當以屏幕一面放上桌面時，可以起防刮花嘅作用。系統為Android2.3，但因為使用HTC最新Sense3.0介面，仍然畀到用家新鮮感！例如鎖定畫面可選擇不同主題，可以設定成朋友嘅最新Update，隨時收到朋友們近況；另外新增解鎖效果，只要將畫面底鎖環拉到中間就可解Lock，更實用係可將Apps圖示拉到鎖內，隨即會解鎖兼啟動Apps，方便又實用。</p><p>醒爆InstantCapture</p><p>用得雙核處理器，對效能當然有所提升，試用時發覺即使開啟多個網頁，都不會慢同窒，要放大縮細圖文亦都好順暢。拍攝方面加入更多功能，800萬像素相質，配備多種場景模式，並會自動選擇。更強係內置InstantCapture，在按下快門之前，相機會預先將畫面儲存在暫存記憶，當按下快門拍攝時，就將記憶內畫面儲存成相片，影相時完全Feel唔到快門延遲，見乜影乜，唔會慢半拍。拍片畫質亦升呢到1,080p，更強係可立即進行剪接，利用手指可即時在Timeline上選擇想要嘅片段，雖然只係好基本的裁剪功能，但速度相當快，大約3秒左右就有片睇！</p><p>試相區</p><p>Profile</p><p>處理器：1.2GHz雙核QualcommSnapdragonMSM8260<br>系統：Android2.3（HTCSense）<br>儲存：內置1GBROM/768MBRAM<br>記憶卡：microSD<br>重量：148g<br>屏幕：4.3吋qHD；960×540<br>相機：800萬像素、1,080p高清攝錄、前置30萬像素<br>待機/通話時間：400小時/400分鐘<br>體積：126.1×65.4×11.3mm<br>查詢：HTC（35201234）</p></body></html>