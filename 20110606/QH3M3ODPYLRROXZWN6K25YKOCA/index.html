<html><header><meta charset="utf-8"><title>Lancer心大變心細　野得過</title></header><body><h1>Lancer心大變心細　野得過</h1><p>日本車的定位永遠是清晰，灰色地帶似乎沒它份兒，不過三菱Lancer卻愛走中間路線，雖然擺明係房車，不過輪廓上總帶點野性，今次又玩轉型，將心臟引擎由大轉細，擺明要吸慳家客，實行要冧盡各方客路。<br><br>記者：趙慧敏<br>攝影：陳盛臣<br>Model：Kinki@ZModel</p><p>心臟引擎大換細</p><p>廿零萬的房車現時坊間選擇甚多，要突圍當然要靠多少本事，不過除此之外，感情牌一樣行得通，好似Lancer，響起朵邊個唔識，不過最新呢款唔係專注外形上，而係做咗個換心手術，吸引力一樣不減。日本廠方為符合國內廢氣排放及退稅制度，將原來的2公升MIVEC引擎換走，改用1.8公升，雖然馬力及扭力由原來的154匹及20.2kg-m減至139匹及17.5kg-m，不過在西貢跑一轉，發覺其加速反應依然不俗，雖然稱不上擁有凌厲的爆炸力，不過以家庭車而言，動力絕對綽綽有餘，且擁有加減波及撥片，如果一時技癢想一顯身手，駕駛樂趣絕對不俗！加上在ASC主動式穩定系統協助下，攻彎反應亦十分穩定。最緊要是引擎細咗，帶挈荷包慳唔少，事關耗油量由原來的13.5公里提升至15.2公里，以現時每公升$16.45油價計算，每公里油費只約$1.1，一家大細去玩，隨時平過搭巴士。</p><p>外形不失野性</p><p>面對日圓高企，今時今日想以筍價買日本車，似乎無乜可能，雖然超過二十萬車價，不過擁有4,570×1,760×1,490mm的車身，全車空間感十足，而且最少轉向半徑僅5米，窄路掉頭都難佢唔倒。新款Lancer雖然引擎細咗，不過其他配件絕對無Downgrade，其他配備與2公升版一樣，即屬於最高規格版，無匙系統、HID轉向頭燈、真皮座椅、天窗、恒溫冷氣等高級房車配備都無漏。雖然Lancer走房車路線，不過車形總帶有野性味道，尤其是車尾高架定風翼，加埋全車配上硬朗線條的包圍、電鍍圍邊鬼面罩、王小虎式粗眉頭燈等，總令人不經意間將佢納入飛仔車之列，唔介意走中間派路線，呢杯茶會唔會啱你口味呢？</p><p>三菱Lancer1.8</p><p>引擎：1,798ccMIVEC<br>馬力：139ps/6,000rpm<br>扭力：17.5kg-m/4,200rpm<br>傳動：六前速INVECS-III自動波<br>售價：$249,900<br>查詢：27211111（寰宇汽車）</p></body></html>