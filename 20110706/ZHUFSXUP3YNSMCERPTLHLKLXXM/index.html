<html><header><meta charset="utf-8"><title>中環在線：米奇帶喜羊羊闖世界 - 李華華</title></header><body><h1>中環在線：米奇帶喜羊羊闖世界 - 李華華</h1><p>本地動畫公司意馬國際（585），前幾年搞阿童木搞極都無起色，點知一畀「紅籌之父」梁伯韜入主後成功「吞羊」，成間公司即刻死過翻生，家仲鬼咁多動作㖭！繼幾個月前先一口氣簽咗兩項授權協議後，噚日公司又再宣佈，會開拍《喜羊羊與灰太狼》的第四套電影，今次仲史無前例咁搵埋迪士尼合作，簽迪士尼做中、港以外嘅全球電影發行商，實行帶喜羊羊衝出神州，向世界出發！</p><p>新角色小龍教功夫</p><p>大家喺出年春季就可以睇到呢套新作。除咗電影院嘅發行外，迪士尼今次亦會做埋呢套電影喺中、港、澳、台灣嘅電視、互聯網、移動平台同其他新媒體嘅發行，實行有咁大發咁大，力谷周邊產品銷情來吸水啦！不過迪士尼出咗名無寶不落，加上以佢喺全球院線嘅影響力，睇怕今次意馬同佢合作，分紅嘅條件都會好辣！<br>不過，意馬旗下嘅動漫火車營運總裁張玲兒就同華華講，佢一定唔會形容迪士尼嘅條件做「辣」，雖然實際分成嘅比例唔可以講，但總之係大家都非常滿意咁話。<br>張玲兒仲透露，今次套戲會使200萬美元左右，全部由佢哋投資，迪士尼只係會提供一個角色，畀佢哋喺電影裏面同喜羊羊crossover。呢個新角色個名叫「小龍」，名副其實係一條龍嚟o架，話襯番出年係龍年喎，但華華望一望佢個造型，佢並唔係中國傳統有角嘅龍，而係一條恐龍……張玲兒話「小龍」本身係一套卡通片嘅主角，喺內地播咗3年都好受歡迎，相信今次會同喜羊羊有火花，仲會教喜羊羊打功夫㖭！出動到ChineseKungFu，希望外國觀眾真係like啦！<br><br>李華華<br>mailto:LiWaWa@AppleDaily.com</p></body></html>