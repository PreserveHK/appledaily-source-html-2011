<html><header><meta charset="utf-8"><title>《街霸》×《鐵拳》孖打</title></header><body><h1>《街霸》×《鐵拳》孖打</h1><p>Capcom《StreetFighter4》無論從操作到畫風，都受到機迷們歡迎。今次打鐵趁熱，與NAMCOBandai《鐵拳》crossover，三島一八與Nina等《鐵拳》角色會以水墨畫風出場，與街霸地頭蟲角色打孖上格鬥！<br><br>記者：許福合<br>部份攝影：王文忠</p><p>對應鐵拳四鍵</p><p>對格鬥迷來講，操控性絕對非常重要，而《SF4》迷會覺得《SF×TK》比較易上手，因為遊戲係由原《SF4》團隊開發，所以基本上會保留番《SF4》元素，六鍵操作為主。不過《鐵拳》玩家亦唔使擔心，《鐵拳》角色嘅左右拳腳會對應番輕中拳腳鍵，習慣《鐵拳》四鍵快打嘅玩家亦不難上手。至於剩餘嘅重拳腳就會用來使用連續技之用，玩起來甚至覺得比原作更多變化！</p><p>共通連續技</p><p>至於參戰角色方面，暫時所知，登場角色有《SF》Cammy及Sagat，而《鐵拳》方面則有Julia及Hwoarang，另外還會有《inFAMOUS》的Cole客串㖭！玩家以組隊形式，雙人tag拍檔出戰，當遇到危險時，可以隨時換人上場，睇準時機仲可以與同伴合作發動連續技。不過雖然係雙人出擊，但格鬥戰勝負會以其中一個人血量為0作決定，所以如何掌握時機換人，充份利用雙人血量就好重要。而換人上場時，會有輕微硬直造成破綻，《SF×TK》提供中拳加中腳的技巧，可免硬直立即換人，而代價就係消耗1格能量。另外一個好玩之處，係有共通連續技，如使出「輕中重重」拳或腳，就會自動使用各自連續技，玩家不用再為記招而煩惱！</p><p>金碟試玩</p><p>作為2012大作之一嘅《SF×TK》，咁早就有金碟可以試玩！雖然暫時只能用到14個角色，不過格鬥系統方面都接近完成。但對於《鐵拳》迷來講，面對Chok招嘅《SF》角色，真係要啲時間適應吓。正式版下年年頭推出，會與PSVita連動，亦期待有更多SF及鐵拳角色參戰！</p><p>Profile</p><p>支援主機：PS3/XB360<br>類型：對戰格鬥<br>發售日：2012年首季<br>遊玩人數：1-2人<br>官方網站： http://www.capcom.co.jp/sf4/ 
</p></body></html>