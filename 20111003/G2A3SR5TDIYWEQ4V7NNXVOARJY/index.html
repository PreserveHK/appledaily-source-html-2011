<html><header><meta charset="utf-8"><title>Plan定Halloween點搞鬼</title></header><body><h1>Plan定Halloween點搞鬼</h1><p>十月除咗有國慶、重陽、啤酒節，仲有逼爆蘭桂坊嘅Halloween！平日放工已經落老蘭，Halloween一於行遠啲，澳門星際品味吧喺10月29日星期六舉行萬聖節主題派對。適逢星際五周年，歐陸餐廳品味薈請咗米芝蓮餐廳星級名廚AlexandreMartinezFargas主理西班牙美酒晚宴，每位538元。大可食飽先去HalloweenParty。</p><p>$666食萬聖大餐</p><p>萬聖節正日（31日），青馬汀九隔籬嘅帝景酒店帝景軒，同MurderMystery合作推出萬聖節懸疑劇「分宴」，晚上7點上演，配埋4道造型搞鬼嘅主題菜：南瓜芝士餅、紅酒牛肩肉配血橙鴨、番茄湯配薄片吞拿魚生及酸辣大蝦脆麪。每位666元。</p><p>聽地獄使者演唱</p><p>唔想去咁遠，喺正尖沙嘴嘅帝樂文娜公館入面嘅型格酒吧DadaBar+Lounge，喺10月30號有HalloweenParty，現場有攝影師影「飄浮相」。仲有駐場樂隊SweetRevenge以70年代重金屬樂隊造型，變身地獄使者演唱。</p></body></html>