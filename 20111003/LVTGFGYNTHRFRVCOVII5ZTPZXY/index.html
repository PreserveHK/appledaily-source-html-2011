<html><header><meta charset="utf-8"><title>中門大開：Change - 添馬男</title></header><body><h1>中門大開：Change - 添馬男</h1><p>振英辭行會後，相信選舉工程會快馬加鞭。佢利用香港人求變之心，唐唐振英雖同屬建制，但振英與權力中心相對距離較遠，因此佔了有利位置。求變之心人人有，但知易行難，講就天下無敵，要做出成績就好難，只因官僚主義積習已深。<br>最近不少部門搬入添馬艦新總部，本來人人心情興奮，總部外觀宏偉，比起中環雪廠街政府合署新得多，但入到新辦公室，大家發現除了大堂及電梯新之外，內籠裝修間隔同舊寫字樓冇分別，新瓶內載的是舊酒。因為負責的行政署係按照一套70年代舊標準去做裝修，好似不同級別官員間房大小、秘書位置等。近年好多寫字樓已經改成彈性較大方式去劃分工作間，亦會劃出較大的休憩空間，擺張小圓枱放架咖啡機，俾同事Relax傾兩句。但新總部係用幾十年前標準，Out晒。<br>AO聽到立法會新大樓頂樓設有露天咖啡店，又有自己健身中心，大堂藝術品又有品味，心理唔係好好受。立法會裝修由秘書長Pauline揸旗，秘書處已非公務員，自然彈性大得多。<br>官僚制度落後亦反映在小小原子筆之上，大部份官員都唔會用政府採購的原子筆，因為唔好寫，而好寫的Uniball水筆較貴，不符政府價低者得採購政策，而冇人用嘅原子筆照入貨積壓在倉。</p><p>問責制先天不足</p><p>回歸後政治掛帥，問責制先天不足，欠缺普選民意支撐，道德形象難建立，幾叻人馬入閣都變成私人幫派，政治酬勞。擴大問責制就後天失調，為令文官放心，以輪選高級公務員方式挑選副局長及政治助理，結果挑了一批欠缺政治能量的A貨政務官。官僚仍牢牢掌握住推動政策的權力，而傳媒與泛民因一開始已反對問責制，故實施時出現親疏有別，有違核心價值，令政務官比問責官員在社會上更獲公眾信任。<br>而問責官員仕途不明，難抱專業從政態度，入政府變成鍍金整靚份CV再出去搵份筍工。如此政府點先至可以有足夠管治能量去克服當前矛盾呢？<br>唐梁都可交出一份亮麗政綱，迎合市民求變之心，但下屆政府有實踐能力嗎？沒有好制度加上合適的專業政治人才，符合主流價值的一套政治論述，強大的政治資源網絡；如政黨、傳媒、智庫、學術界及意見領袖支持，難道一次小圈子選舉可改革香港嗎？<br>添馬男</p></body></html>