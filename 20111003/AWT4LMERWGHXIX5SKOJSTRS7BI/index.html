<html><header><meta charset="utf-8"><title>首部中文Kinect手機　芒果來了</title></header><body><h1>首部中文Kinect手機　芒果來了</h1><p>等咁耐，終於修成正果，講緊咪最新型號HTCRadar囉！智能手機玩咗兩、三年，主角唔係蘋果，就係Android，今次WindowsPhone7.5Mango正式宣戰，能否盤據一方，化為三國鼎立那不得而知，但該系統嘅全面中文化，加埋支援Kinect體感遊戲呢一瓣，肯定蘋果Google都投晒降！<br><br>記者：陳國輝<br>攝影：王文忠<br>Model：Irina@Zmodel</p><p>手寫繁簡字　亂撩照認</p><p>可能大家有印象，乜早前HTCHD7以及Mozart，唔係行WindowsPhone7咩？若然你仲記得，倒不如抹咗佢，事關佢採用英文介面之餘，仲打唔到中文，鬼佬就啱用，但呢班玩WhatsApp大嘅港仔港女，佢哋肯定唔Like！<br>啟動Radar，進入主目錄已見到全中文介面，仲可以用筆畫嚟搜索功能，中文化程度，誇張到你唔信！但最抵錫都係中文手寫嘅準繩度極高，老實講，手寫區只得半邊芒，手指大啲都唔掂，但潦草畫符都認到，呢樣要加分；但留意，佢暫時唔支援香港字，而且你想佢將簡體字自動轉繁體，亦無法做到，如果你係WhatsApp或者SMS打手，未必咁方便。</p><p>插上Kinect玩體感雙打</p><p>Mango另一強項係打機，除咗支援XBOXLive，仲首次加入要發動全身嘅體感遊戲！只要將Radar以及屋企隻Kinect接駁到電腦，你就可以同另一位Partner雙打，即係一個負責控制手機，而另一個人就郁動全身畀反應，新鮮感真係爆晒燈！不過，暫時只提供一款《DriftingCrisis》遊戲，而且中途撈機亦唔多順暢，但話晒隻Game仲係免費，如果你屋企已經有Kinect，不妨單撈玩吓！</p><p>全景實試</p><p>同樣以移動鏡頭方法拍攝，但驟眼睇搵唔出任何「駁位」，而且相片嘅彩色非常均衡，樹葉光暗位都好細緻，抵讚！</p><p>DetailSnap</p><p>Profile</p><p>系統：WindowsPhone7.5Mango<br>處理器：1GHz<br>重量：137g<br>記憶體：內置8GB/512MBRAM<br>體積：61.5×120.5×10.9mm<br>通話時間：480（3G）/600（2G）分鐘<br>備用時間：535（3G）/480（2G）小時<br>主要功能：連接Kinect打機、3.8吋WVGA屏幕、500萬像素相機、720p高清拍片</p></body></html>