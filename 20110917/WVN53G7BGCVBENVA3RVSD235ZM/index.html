<html><header><meta charset="utf-8"><title>開心飛起：石垣女鹹濕重口味</title></header><body><h1>開心飛起：石垣女鹹濕重口味</h1><p>「咦，你好鹹濕！」來到石垣島，鹹濕的當然唔止小記一個，因為這裏幾乎甚麼都與鹽有關，即使是甜品也是鹹鹹的。重口味？唔怕，好味最緊要！<br><br>記者、攝影：李鑒泉<br>鳴謝：ClubMedKabiraBeach</p><p>70年代詭異石頭拉麪</p><p>「石頭鍋不是韓國傳統菜式嗎？為甚麼要特地來石垣島食呢？」因為一個字：鹽。石垣島面積雖然只有香港4分1，但因為地多人少，所以才能保持藍天碧海，連生產的海鹽也零舍好食，拉麪也靠它來調味。賣石鍋拉麪賣到響朵的琉王伝，店內貼滿70年代日本海報、書架放滿懷舊漫畫，更有小賣部售賣經典玩具，如橡筋槍、竹籤及面具等，懷舊feel就唔覺，反而添了幾分詭異，麪名亦十分騎呢，如地獄湯底的石燒東方青龍麪、極濃味噌的石燒西方白虎麪，上枱時店員才會在烤熱了的石鍋上倒入濃湯，然後再按喜好加入大蒜、研磨薑、醋及胡椒等，未入口已香味十足，好食又好玩。</p><p>a.琉王伝</p><p>地址：石垣市真榮里491-4<br>電話：（81）0980885955<br>營業時間：11:30-15:00/18:00-21:00</p><p>曲奇鹹奶茶似麥皮</p><p>鍾意鹹唔一定係男人，女人都可以愛鹹愛到開舖做生意，剛於今年上半年才開業的MangoCafe，就由80後吉野純子及另外兩個朋友柴娃娃開店賣特色飲料。雖然樓面唔夠50呎，但三個女人風雨不改在店內冲咖啡奶茶，一有空就在島上走來走去研究新口味，其中招牌的石垣鹽曲奇特飲，店員首先將曲奇攪碎再加入石垣鹽及奶茶，口感如麥皮，因為份量頗多，飲完後竟然有飽肚感覺，其他如麻糬奶昔等入口有嚼勁，唔係隨便將兩者混在一起咁簡單，即使製作時間長達15分鐘仍有唔少年輕人排隊等候。</p><p>b.MangoCafe</p><p>地址：石垣市美崎町4<br>電話：（81）0980888151<br>營業時間：09:00-19:00<br>網頁： http://ameblo.jp/mangocafe11 </p><p><br>海鹽雪花隨你呷</p><p>主打雪花冰的雪花之鄉雖然大阪、沖繩都有分店，但惟獨石垣市才有以天然海鹽口味，入口軟綿綿之餘帶有鹹味，而糖漿味則到餘韻時才慢慢滲出，加上熱量只是普通刨冰的三成，食鹽又可吸取鈉質，食多幾杯都唔怕。另外以北海道咖啡豆調製的東山145線咖啡，選用印有沖繩風獅爺圖案的咖啡杯，咖啡味香濃，伴以紅豆麻糬，口感一流。肚餓又可點每個$10的紅芋餡燒餅，仲可以當手信，連Model都話正。</p><p>c.雪花之鄉</p><p>地址：石垣市真榮里273-1<br>電話：（81）0980-87-0305<br>營業時間：11:00-21:00<br>網頁： http://www.e-chanoma.net </p><p><br>爆漿泡芙凉入心</p><p>吃得鹽太多總須轉轉味道調節一下，幾乎是市內最大的宮城菓子店，有近百款不同的蛋糕、甜點，而且細細件易入口，試勻全部口味都仲得！唔講唔知，宮城菓子店已經有近90年歷史，而大家在石垣島見慣見熟的鹽味金楚糕都是由他們生產。不過ModelMicky及Yulia竟然推介小記食當地人最愛的原味泡芙，一咬開外層忌廉即爆漿，口感凉透心為炎夏降溫，不過每日只推兩次，賣完就無。店內又有多款不同的石垣鹽手信，隨時比超市更多，食完泡芙正好開始掃貨。</p><p>d.PatisserieMarche宮城菓子店</p><p>地址：石垣市美畸町4　<br>電話：（81）0980824822<br>營業時間：10:00-21:00　<br>網頁： http://miyagikasiten.com </p><p><br>龜公着上身</p><p>無論做人做生意也好，有人愛出風頭也有人愛隱姓埋名，座落石垣公設市場旁邊的箱龜顯然是後者，無論店裏店外都掛滿不同的衣履鞋襪，除了印在Tee上的招牌箱龜圖案外，外人根本無從知道該店的名字，果然大隱隱於市。不僅是Tee，連首飾及卡片盒的條紋也是由本地設計師原創，部份手巾及布袋更用上石垣傳統織布技術，賣一個無一個，即使賣幾百元潮人仍趨之若鶩。</p><p>e.箱龜</p><p>地址：石垣市大川219<br>電話：（81）0980870271<br>營業時間：09:00-21:00</p><p>與紙幣相比，日本國內硬幣多年來變化不大，如從1955年起發行的1元硬幣，背面印有樹苗圖案。由於以鋁鑄造，僅重1克，相當輕手。</p><p>TravelMemo
</p><p>持特區護照或BNO免簽證。日本領事館：25221184<br><br>港航假期3日2夜ClubMed套票，包2晚石垣島ClubMedKabiraBeach住宿，2人同行另送1晚沖繩酒店住宿，套票價$8,838起。查詢：23698888<br><br>100V，兩扁腳插座<br><br>100日圓約兌9.9港元（文中價錢已折算港元）<br><br>下周24-32℃多雲有驟雨</p></body></html>