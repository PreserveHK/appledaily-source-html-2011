<html><header><meta charset="utf-8"><title>兒女情淡感無奈葉德嫻：唔驚絕子絕孫</title></header><body><h1>兒女情淡感無奈<br>葉德嫻：唔驚絕子絕孫</h1><p>昨夜中環非常熱鬧，一間名店邀得出爐威尼斯影后葉德嫻、曾封柏林影后的蕭芳芳和金球影后姬蒂白蘭芝（CateBlanchett）同場出席名店開幕儀式，三大影后惺惺相惜。敢言的葉德嫻昨日在電台訪問自爆對子女要求嚴格，導致關係變淡，她更百無禁忌指唔驚絕子絕孫，也不容子女過hea爆人生。</p><p>出爐威尼斯影后葉德嫻和曾封柏林影后的蕭芳芳，以及金球影后、荷李活女星姬蒂白蘭芝等，昨晚難得聚首中環，出席法國珠寶及鐘錶品牌VanCleef&amp;Arpels（簡稱VCA）旗艦店的開幕儀式，現場星光熠熠。<br>其他撐場嘉賓還有楊紫瓊和名模杜鵑等。三大影后惺惺相惜，加上她們一身珠光寶氣，星光照耀下，令寂靜的中環份外明亮。她們在剪綵儀式後，移師樓上SEVVA參加大會筵開20席的VIP晚宴及派對，英國歌后LisaStansfield助陣表演。葉德嫻自榮登威尼斯影后後，連日頻頻出席活動，她早前在威尼斯影展中的搶眼首飾，也是由VCA贊助。</p><p>「我會掛住佢哋」</p><p>葉德嫻昨日接受商台訪問，工作和家庭無所不談，有指她跟一對子女關係疏離，她坦言：「真嘅，可能我係有要求嘅人，我覺得我嘅要求唔係唔合理，能夠身為人，應該好好哋做，可能唔鍾意聽我話『你哋唔好hea』，唔鍾意、唔開心冇問題，呢個世界有孤兒、有死剩種，我唔介意做寡婦、死剩種，我唔介意絕子絕孫咁就得喇，你活你想活嘅生活。」<br>平日會否牽掛子女？葉德嫻說：「我會掛住佢哋，有時突然見到啲人似佢哋，會諗諗佢哋做緊乜，跟住就抹咗佢。」但她卻不主動聯絡子女，只着緊他們不做壞事。</p><p>「華仔嫌我囉嗦」</p><p>除了親生子女，葉德嫻也視劉德華如親子看待，她說：「同華仔相識30年，大家冇拗撬，可能華仔會嫌我囉嗦。佢媽咪同我講呢個仔真係好乖，係出心㗎，劉家有福，幾生修道先有個咁嘅仔。」<br>葉德嫻因在片場訂立四大規條，包括守時、不准講粗口、不准吸煙及開手機，在亞視拍劇時因而被封皇太后，她對此說：「任得佢哋噏，或者有時係攞嚟發洩吓，因為唔畀佢哋食煙。」偏偏葉德嫻拍電影《桃姐》，該片導演許鞍華卻是煙鏟，但現在葉德嫻學會迴避。<br>葉德嫻停產逾10年，多年來何以維生？她笑言很慳儉，她說：「我有足夠米飯，以前儲埋啦，買吓樓賣吓樓有啲剩。」過去20多年沒拍拖，她直認不懂人情世故，她說：「我都係得罪人多，稱呼人少，所以乞人憎。」<br>此外，VCA這次能邀得姬蒂助陣，因為她一直是該品牌的捧場客，凡出席奧斯卡或其他國際影展，姬蒂必戴該品牌的鑽飾。據知姬蒂今次訪港，只旋風式逗留18小時便離開，她昨午下機後，即在女助手和保鑣護駕返回下榻的文華東方酒店，酒店派出近10人歡迎大隊迎接。</p><p>姬蒂親切慰港迷</p><p>一身便服配黑超的姬蒂甫下車大顯親民本色，與港迷熱情傾偈，之後便上房休息，為晚上活動做準備。姬蒂這次到訪，行色匆匆，只接受兩份英文月刊及潮人黃偉文的專訪。<br>此外，近年聽力變差的蕭芳芳，因耳朵難以抵受外間太大聲浪，盡量減少出席公開活動，只間中亮相護苗基金活動，蕭芳芳今次肯撐場純粹畀面老友、VCA高層張旨燊。　<br>採訪：王連連、胡比<br>攝影：陳志嵐、葉君海</p></body></html>