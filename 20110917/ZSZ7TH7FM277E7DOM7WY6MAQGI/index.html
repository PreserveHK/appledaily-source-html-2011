<html><header><meta charset="utf-8"><title>何苦強求 - 左丁山</title></header><body><h1>何苦強求 - 左丁山</h1><p>一位家長為咗個仔中一入學，入唔到英皇書院，死要硬頸，不願接受事實，爬上天橋要生要死，令灣仔上中環嘅交通大擠塞，沙田陳太坐在的士內，司機破口大駡示威者隨便阻路，令佢地冇啖好食。陳太喊：「係唔係示威者霸佔馬路呀，還是別有原因？」司機話：「唔×知，總之邊個故意阻塞交通，我就××××」，陳太為之搖頭，塞車二十分鐘，聽足粗口二十分鐘，既受塞車之苦，耳朵又要受罪。有一個世界性調查話香港的士服務在全世界排最佳第三名，仲好過日本，都唔知可不可信。<br>上星期日在馬場廂房，披圖請嚟嘅客人，不少係英皇書院校友，講起家長夾硬嚟之事，大家苦笑，但一位朋友指出，硬頸家長位公子考第十名（據報道），相信即使英皇唔係被教育局逼令縮班，都未必入到英皇啩？左丁山笑曰：「嗱，他日若英皇校友梁兄哥做到特首，不如請英皇校友林超英做教育局長，由佢負責將官立中學擴班，擴到連小學考第二十嘅子弟都有得入英皇，到時『梁特首』嘅民望必然上升。」不過咁，假如這會是真的，必然有好多中中冇人讀，或要殺校，令民主派主導嘅教協必然上街示威，與「梁特首」死過！<br>香港教育就係咁矛盾㗎嘞，不服從市場規律行事而要人為調控，必然製造矛盾，引發衝突。疑似特首候選人唐先生會見以沈旭輝為首之RoundTable，聽取意見時，據說有人係咁意提吓學券制（schoolvoucher），即刻被其他人大力反對，你話「唐特首」聽得邊個講？</p><p>家長望子成龍，乃人之常情，成龍之前，當然想入名校，但入到名校又唔等於他日成龍嘅啫。今天學生被派往Band3中中，大概相當於梁振英入英皇之時，其他學生入威靈頓、基教、模範……呢啲學校咪一樣有大學校長與大賓架培育到出嚟！老實講，當年入到英皇等於必入港大，幾乎似係自動波，但梁振英居然入咗香港工專（即理工大學前身），他日真的昂然進入禮賓府居住嘅話，政壇成就遠勝天子門生大婆仔㖭。</p></body></html>