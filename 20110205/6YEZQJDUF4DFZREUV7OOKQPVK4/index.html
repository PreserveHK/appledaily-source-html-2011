<html><header><meta charset="utf-8"><title>初三求籤 - 左丁山</title></header><body><h1>初三求籤 - 左丁山</h1><p>年初一乃四絕日，不拜年，年初二立春，兔年正式開始，於是吃過午飯之後，就去長輩屋企拜年問安，好快就在外「巡遊」完畢，回家刨馬，準備今日年初三入場跑馬，至於往車公廟咯喎，今日肯定有十萬人入廟拜神，蔚為壯觀，我地唔會夠人逼，避之則吉，入馬場好過。不過今日確係入廟拜神好日子，下午三點之前嘅時辰都幾好，九點至一點乃是吉時，下午三時過後至晚上七時係凶時，雖然話百無禁忌啫，拜神噃，祈福噃，點解唔揀吉時啫，劉皇發到車公廟求籤，你估唔識揀咩。<br>在科學昌明時代，華人還要求籤問卜，洋人還會睇星座、抽啤牌，不能純以「迷信」嚟批評，其中有深厚文化原因，即使自己唔信，亦需尊重人地嘅行為。日本人入廟求籤，求到上籤，當作運氣好，做事會積極啲，樂觀啲，求到下籤嘅話，佢地將籤文綁在廟內一棵樹，表示「知道了」，行事便會小心啲，謹慎好多，做事不敢犯錯，此乃求籤之正確態度。假如求得下籤就心情不安，鎮日惶恐，不思茶飯嘅話，實在太消極咯。求籤之前，有心理準備嘅話，先至唔會失望。以左丁山為例，在車公廟、黃大仙、泰國佛寺、日本佛寺及淺草觀音，皆曾求得下籤，每次都在廟堂前一拜二拜三拜，心裏講聲「知道了，弟子必將謹慎行事。」當作上天示警，行為不敢衝動粗疏。<br>若求得車公廟上籤，最想做邊樣呢？最好就係財運亨通，投資順遂，買股賺多過蝕啦。過年前碰到地產A，乃新相識，但講吓講吓就知道大家有不少共同朋友，大家都熟悉投資T，對佢佩服不已。投資T唔駛年年求上籤都買股票賺到笑，係朋友間之股神。乜唔係吖，佢每日對住電腦揀股票，唔駛租寫字樓，唔駛返工，年年可以買一層豪宅，真是天下第一等營生也。地產A話：「T哥最令我佩服之處就係在股市賺錢，就在樓市買樓，唔會在股市輸番落去，我有好多朋友在股海打滾，賺過大錢亦輸到冇晒，二十年來得個吉。T哥有時在熊市輸咗，但靠樓市補番數，故此長勝不敗。」左丁山好想學T哥嘅，只是多年來在車公廟求籤，屢屢收到警告：「忌賭博，不宜投機！」</p></body></html>