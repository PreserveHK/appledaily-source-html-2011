<html><header><meta charset="utf-8"><title>有話兒：林子善我本不壞</title></header><body><h1>有話兒：林子善我本不壞</h1><p>小人物故事，從來就是最動聽。林子善，讀書不成，中三輟學，曾經是「屯門MichaelJackson」，本來想做偶像郭富城跟班，後來扮低能蠱惑仔，誤打誤撞入了《喜劇之王》訓練班，16歲被捧做「洪爺」，一戲成名，飄飄然做了明星。之後，一個湯馬斯回旋落地再彈不起，兩年冇工開，等運到要女友和家人接濟。時來運到，走過窮途末路，他懂了，現實世界，錢好重要，家人更加重要。　撰文：楊潔雯</p><p>在深水埗街頭，一名外表兇神惡煞的背心男走在路中央，叼着煙向林子善大嗌：「洪爺！」林子善左顧右盼，用他那把沙啞的聲音回應：「喂！」很好奇，記者劈頭第一句問林子善：「你咪蠱惑仔？」他笑說：「我係唔會壞！」</p><p>「我前世係狗」</p><p>然後，他娓娓道來一個很有趣味的孩提故事，他說：「如果我唔係改個咁嘅名，唔係有個咁嘅屋企，有個咁嘅阿哥，我會學壞，因為我未出世之前，三叔玩神打，請關公上嚟對話，關公係講國語o架！我出世之前，話我係仔，但係話我呢個細路好曳，唔可以亂改名，就請如來佛祖改，即係釋迦牟尼，話呢個o靚仔前世係狗，再上一世係和尚，今世係男仔，商量過之後，改我做子善，中和番個性格，意思應該係呢個孩子好善良。」<br>訪問當日天氣酷熱，在深水埗街頭取景，林子善問記者要求爬高定低，禮貌周周，他說：「我冇行歪路，又冇吸毒，又唔賭錢，我係入行先食煙，拍《三五成群》開始。我阿哥家做緝毒，係警察，佢好似《廟街孖兄弟》嘅梁漢文，6呎高，會教我好多道理，佢話如果我有乜嘢犯錯，佢就冇咗份工，因為會查三代。」<br>林子善媽媽開大牌檔，自小接觸到不同階層的人，在複雜的人物關係中成長，直接影響他的行為思想，他說：「屯門揸弗人都係我阿媽啲客，成日同我傾偈，教我唔好入黑社會，叔叔話因為自己唔叻，要搵錢，我又見到佢教班孫，叫佢哋唔好做啲乜嘢。乜嘢類型人都有，我見好多，我明白乜嘢叫是非黑白，但係我性格就係黑同白，中間條線好幼，一係鍾意，一係唔鍾意，冇中間。」</p><p>屯門米高積遜</p><p>舉手投足都一陣陣江湖撈味，還以為林子善視電影《古惑仔》中的陳浩南做偶像，估不到他是一名舞蹈員，郭富城才是他的神級偶像，林子善說：「我真係好鍾意郭富城，我係郭富城fans，又型又正又靚仔！嗰時入訓練班，以為係一個門路，可以做dancer，因為我想做dancer，我想做郭富城身邊嗰啲人。入行之後喺一個頒獎禮第一次見郭富城，佢企喺我隔籬，我即場呆咗！」<br>林子善英文名叫Jazz，可想而知他熱愛舞蹈，在屯門舞出我天地，跳出名堂，屯門MichaelJackson就是他，他說：「係我Miss改，嗰時我有跳MJ，學鄭秀文《煞科》、郭富城《最激帝國》，一開始喺屯門舞蹈團做dancer，同班師奶一齊跳，得我一個男仔，不過我好鍾意，冇所謂，個個師奶當我係仔，我得啲師奶好開心o架！」</p><p>捱出頭做老闆</p><p>林子善幸運，沿途有愛。他的家人和女友，還有他口中的良師益友，一直守護他，他說：「記得嗰時兩年冇嘢做，冇心機，成日喺屋企打機，等戲拍，我女朋友見我冇錢就放錢喺我銀包，好慘！之後走去幫人企特價場賣hiphop衫，一日10個鐘150蚊，第一個月出糧有6,000幾蚊，諗住畀2,000蚊屋企，之後買隻錶送畀女朋友，點知我返到去送畀佢，仲要俾佢鬧，佢一路鬧一路喊，話我做乜亂使錢，我好嬲，又好無奈，嗰時我激動到差啲打爛隻碟。所以我知我好好彩，個個女朋友都肯同我捱，家我個女朋友都好好。」<br>29歲的林子善捱到出頭天，現在擁有全港最大型的捽碟公司，旗下DJ幾十名，但是他本人仍然「爛做」，他說：「好天搵埋落雨柴，乜都做，細場我都會打，我好鍾意錢，家最希望係再有層樓畀自己，家供緊嗰層係畀阿爸阿媽，第日就有層樓可以養埋個老婆，咁就最理想喇！」相信這就是林子善完美的人生。</p></body></html>