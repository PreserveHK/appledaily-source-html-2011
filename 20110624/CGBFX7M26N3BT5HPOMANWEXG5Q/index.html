<html><header><meta charset="utf-8"><title>波神周記：快樂結局　博兩盃再爆 - 蘋果波神</title></header><body><h1>波神周記：快樂結局　博兩盃再爆 - 蘋果波神</h1><p>新思維往往成為現今市場的最大賣點，老闆趨之若騖，只要有厚幣，自有人甘願輪流獻身效犬馬之勞。英超歷盛不衰，因一方越難獨大，輪流威好玩。車仔暑期勢暫最猛，列強不順勢跟進，小心被撞死。暑期波起勢爆冷，寧可順勢，兩個決賽捧兩個讓球盤下盤，瑞士U21同美國起碼頂到90分鐘，再望happyending。</p><p>講老細足球，現今世上沒有一個投入同狠得過阿巴，接管8個年頭，剛換了第6個正式領隊；周中快狠準用億幾元買斷33歲的「摩連奴複製人」波亞斯份合約，從波圖過檔。太上皇個位等老謀深算的軒迪克回歸實呢位靚仔，防生枝節或又睇錯。昨日同事法比奧專欄推介，大家值得看看波亞斯當年做摩連奴條o靚時，寫一場賽前分析報告要用上4天時間，務必做到對敵人算無遺策。20幾歲人不計資質，只計肯犧牲勤用功，愛上自己份工；30出頭已做到能人所不能，得此成就非倖至。</p><p>車仔活捉呢個書院派年輕人上場，估計必狠來個全盤清洗，像7年前摩連奴接替雲尼亞里，血洗「車」房一樣，當年才加盟的杜奧巴及艾辛等近屆主力，近揸乾要棄；富豪兵團內部醞釀大變革，其他列強必死跟，那管要財務管理健全，收支平衡等廢話。以英超魅力，他日爛攤子自有「水魚」游來填氹，到時大家已各散東西，干卿底事？</p><p>雙紅曼聯同利記亦揮金如土，新加盟土炮位位近2億元身價，出手闊綽主因傳統列強，向愛土炮；就算實力像「發水樓」居多，但球迷愛看，無可厚非。阿仙奴呢？暫仍按兵不動，雲格將執教第15個球季，球隊骨幹依然年青，但暮氣怨氣卻漸多，成個月僅簽得一個英甲的牛奶咀中堅，不快馬加鞭追上，恐怕再下一屆連歐聯外圍賽也沒有份兒，看看雲格的老頂、新美國班主又忍得幾耐？一個月後，法比仔還在嗎？</p><p>今周後〈開倉版〉暫停一月，唞唞氣換過新思維新版式再上場，望今次食個尾糊；日聯繼續貼前鋒同鯨魚，但重開後，東瀛快車一周雙賽，但次次周末貼士不準，去到周中又會中，望今次破攤路；U21歐國盃，瑞士硬淨，受讓半/一抵捧。講信心，捧美國，上次看錯，但穩建中復現朝氣；墨西哥名氣同小狂牛一樣極盛，周中卻輸懵人，但直播見板斧不多兼太側重「小豆」，美國下盤熱而穩，也可博在主場爆冷捧盃。<br>蘋果波神</p><p>貼士</p><p>兩盃決賽讓球：瑞士U21（下）x美國（下）2x1<br><br>日聯混合：川崎前鋒（下）x名古屋鯨魚勝（1.78）2x1<br><br>U21波膽：捷克U21勝3:1（12）、4:1（30）x瑞士U21和0:0（8.5）、1:1（6.5）2x3</p></body></html>