<html><header><meta charset="utf-8"><title>潛行手機AQUOSSHOT　水着也3D</title></header><body><h1>潛行手機AQUOSSHOT　水着也3D</h1><p>每年夏天，日系機梗會殺出防水型號，等你落到沙灘任影任拍！像素再升呢，已經係意料中事，只係無諗過呢部配備1,610萬像素嘅SHARPSH-10C，竟然加入3D模式，令最強相機功能置於一身。咁最啱影啲乜？唔使講喇啩！<br><br>記者：陳國輝<br>攝影：譚盈傑<br>Model：Isis@Zmodel</p><p>潛水影3D有難度</p><p>SHARPSH-10C配備IPX5防水功能，即使一般水滴，甚至潛入水深約1米嘅地方，亦攞正牌當潛水DC咁玩！至於3D模式，跟以往玩法接近，㩒一下影相掣，再把手機沿水平線向右移，就能夠模擬出立體效果。不過喺水底環境下實試，卻出現多次失敗經驗，原因並非手機失靈，亦唔係Model動作有問題，其實係波浪形成嘅衝力已經令你無法穩定手機，更莫講話要做出影3D相嘅動作。如果想輕鬆影3D，建議你喺水面上拍攝穩陣啲！</p><p>機身三邊發光</p><p>齋睇SH-10C外形，你當咗佢係半年前已經推出嘅SH-01C都唔定，事關純白色摺機設計，再加上長條形屏幕，相似程度達到九成！不過，SH-10C亦有「微妙」變化，例如機身並非以平面設計，機側中間位置有一條斜邊。此外，機側三處位置亦提供50款LED燈光，例如開蓋、關蓋以及來電等都有唔同變化，而組合更多達35種㖭！</p><p>試相區<br>潛水自拍</p><p>雖然落到水底連芒都睇唔清，但估唔到拍攝效果咁清楚，尤其穿透水底嘅光線，非常有層次感。</p><p>3D效果</p><p>最立體唔係人，而係水面上嘅波浪，如果大家有機會拎佢去沙灘，一定要試吓！</p><p>玩具模式</p><p>用ToyShooting影泳池上嘅鴨仔，玩法似DC的模型模式，效果似針孔鏡頭多啲。</p><p>SHARPSH-10CProfile</p><p>制式：WCDMA/GSM四頻<br>體積：113×52×15.5mm<br>重量：約139g<br>屏幕：3.4吋ASV裸眼3D屏幕<br>通話時間：220（3G）/200（2G）分鐘<br>備用時間：510（3G）/270（2G）小時<br>主要功能：1,610萬像素相機、閃光燈、3D影相、IPX5防水、拍攝特效、Wi-Fi、機側漸變色燈光、microSD記憶卡<br>顏色：粉紅、黑、白</p></body></html>