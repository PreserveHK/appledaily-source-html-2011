<html><header><meta charset="utf-8"><title>隔牆有耳：上河圖七一版 - 李八方</title></header><body><h1>隔牆有耳：上河圖七一版 - 李八方</h1><p>古有《清明上河圖》描繪北宋嘅繁華景象；今有《七一上街圖》，記錄香港嘅民運盛世。六四快來了，7.1還會遠嗎？民間人權陣線為宣傳今年7.1大遊行，最近搵咗插畫師嘔心瀝血，繪製咗一幅80cm長嘅《七一上街圖》，紀錄歷年7.1上街嘅團體、人物同小故事。</p><p>3月開始構思</p><p>《七一上街圖》由銅鑼灣維園畫到去中環CGO、禮賓府，沿途收錄咗500位市民、政治人物面貌，大家可以慢慢細心欣賞，喺裏面搵吓見唔見到自己。維園草地見到華叔坐住輪椅堅持平反六四，陳日君樞機主持祈禱會，《城市論壇》開壇、環保觸覺反對屏風樓。告士打道出口有長毛、陶君行高呼「沒有抗爭哪有改變」，前少少有白鴿黨仁哥、阿涂、張文光等人，美中不足係畫中嘅卿姐冇向群眾揮手。白鴿黨前係選民力量，重有人民力量高舉「票債票償」標語，唔知有乜玄機。<br>去到灣仔馬師道附近，見到《蘋果》老闆肥佬黎同民主之父馬丁結伴上街，行前少少見到陳四萬熱情揮手。塗鴉少女都有現身撐艾未未。民陣召集人范國威話，《七一上街圖》喺3月開始構思，希望用新形式吸引多啲人參加遊行。呢幅大製作民陣有售，20蚊一張，用作支持民陣經費。<br><br>mailto:pf_lee@appledaily.com</p></body></html>