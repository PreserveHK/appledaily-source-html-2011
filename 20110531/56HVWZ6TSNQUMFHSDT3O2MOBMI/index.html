<html><header><meta charset="utf-8"><title>食典1：糉要誘惑你</title></header><body><h1>食典1：糉要誘惑你</h1><p>端午糉，真係鹹甜萬變不離其宗？以前細路仔鄉下年代，糉只係包住糯米嘅一嚿飯，同便當飯糰差唔多。家？幾矜貴嘅餡料都有得食，富貴鮑魚、魚翅、佛跳牆乜都塞入糯米之中，「糉」之誓要誘惑你。<br><br>記者：朱崇德<br>攝影：楊錦文<br>Model：Jeana、LaYing@GME</p><p>豪吃貴氣<br>富臨極品鮑魚裹蒸糉</p><p>「富臨」阿一哥隻吉品鮑想嗒好耐，鮑魚咬落幾溏心吓，大隻到凸晒出糉面，加埋原粒勁巨瑤柱，果然係富豪級數。糯米呢？食落幾好油水，豬肉、鹹蛋同鴨肉等餡料擺位錯落，啖啖有變化，成隻糉食落好煙韌，正！</p><p>創意：★★★★<br>味道：★★★★★<br>抵買：★★★★</p><p>一品鮑魚糉</p><p>五星級酒店「海景嘉福」搭米芝蓮星級中菜廳「海景軒」，鮑魚瑤柱都係最頂級餡料。有幾豪唔多講，反而想講包法，內包糉葉外套荷葉，清新葉香完全滲入。老實，海味味道好難走勻晒成隻糉，就係靠股香氣令成隻糉連成一體，入口有嚼勁。</p><p>創意：★★★★　<br>味道：★★★★<br>抵買：★★★★</p><p>金腿魚翅糉</p><p>完全玩貴氣！老火上湯煨魚翅，配金華火腿絲，兩者相加，好似老派滬風翅湯咁和味。為配合整體味道，糉身多用綠豆同肥肉，油水極度充足，濕口感真係似碗翅湯咁正，再加栗子、綠豆、蓮子同鹹蛋黃等餡料，咬上了，濕得嚟依然有嚼勁，口感相當不俗。</p><p>創意：★★★★★<br>味道：★★★<br>抵買：★★★★</p><p>鮑魚八寶糉王</p><p>$88喫到鮑魚？起初我都有啲誠惶誠恐，一打開，六頭南非鮑巨到無倫，馬上感覺世界好美好！入口幾重鮑味，泰國大乾蝦、原粒瑤柱夠鮮味。唔明？落樓下大牌檔叫個蝦乾炒勝瓜喫吓，你就知啲糯米有幾索味。</p><p>創意：★★★<br>味道：★★★★<br>抵買：★★★★★</p><p>鵝肝瑤柱裹蒸糉</p><p>肥肉係膩，但無佢唔成事，用鵝肝代替肥肉確有新意。呢隻糉聰明在只用少少鵝肝提味，多用栗子、綠豆等配料索味。糯米輕輕滲出鵝肝芳香，正！鵝肝落得多了，油份同味道太重，反而失去平衡。</p><p>創意：★★★★<br>味道：★★★★<br>抵買：★★★</p><p>鮮人參黃金鮑魚羊架糉</p><p>六頭南非鮮鮑大得過份！舊派做法，用原隻羊架連骨代替肥豬肉，愛羊之人一定難忘陣陣羊肉香。驚味道好膩？所以咪有鮮人參出現囉，參味濃如大補湯水，再加羊肚菌、喇叭菌、瑤柱、有機野米等作平衡，入口完全唔覺膩。</p><p>創意：★★★★★<br>味道：★★★★<br>抵買：★★★</p><p>怪得好味<br>極品佛跳牆糉</p><p>將成鍋佛跳牆放入糉裏面係乜概念？我唔知，淨係知好好味。用薄薄一層糯米包住南非三十頭鮑魚、原隻花膠筒或瑤柱、大海參件、素翅、金華火腿……糯米得咁少，你想啲味唔標晒入糯米都幾難，雖則味重，但餡料唔油膩，食落超清爽，絕讚！</p><p>創意：★★★★★<br>味道：★★★★★<br>抵買：★★★★★</p><p>酒香棗茸滑雞糉</p><p>將2010年得獎名菜酒香棗茸雞變成一隻糉！雞肉配紅棗相當補，打開隻糉飄出陣陣糯米酒香，好惹人食慾，其他糉未試過囉！建議玩隔水蒸翻熱，用微波爐或落水烚？會走味囉，盞嘥料。</p><p>創意：★★★★<br>味道：★★★★<br>抵買：★★★</p><p>原隻鮑魚竹筒糉</p><p>竹筒飯，將竹樹清香逼入米飯中，呢個竹筒糉原理亦一樣，我喜歡佢口味夠簡單，只用鮑魚提提味，再將竹樹同糉葉嘅清香融入其中。竹筒外殼夠硬，所以做出嚟嘅糉身好彈牙，富貴得嚟又有原始風味，佩服。</p><p>創意：★★★★★<br>味道：★★★★<br>抵買：★★★★</p><p>朱古力鹼水糉</p><p>甜糉Crossover西式甜品，好搞鬼！黑朱古力溝牛奶做成有如心太軟嘅甜心，一刀切下，濃濃朱古力漿流心在糉身散出，完全係甜品風味。朱古力漿玩低甜，好甜點者，可以自己加糖。</p><p>創意：★★★★★<br>味道：★★★<br>抵買：★★★</p><p>馬來咖喱牛腩糉</p><p>用咖喱牛腩做糉？今次玩嘢嘅係「大班」。馬來咖喱出名在有香蘭葉芳香同椰漿甜味，最正係特多綠豆，味道同咖喱份外夾，只係坑腩稍欠油水，無計，要健康嘛。</p><p>創意：★★★★<br>味道：★★★★<br>抵買：★★★★</p><p>泰式冬蔭風味糉</p><p>我鍾意呢隻糉，泰式冬蔭功味道完全滲入糯米，入口有股重重香茅辛辣之氣，不過最抵讚嘅係，中間有一圈厚厚肉鬆，有嘢吓感覺實在得多，或者你可以話佢係泰式粢飯都不為過。</p><p>創意：★★★★<br>味道：★★★★<br>抵買：★★★</p><p>健康之選<br>紫米八寶糉</p><p>紫米溝糯米感覺乾身清爽，重點係放入一隻油水充足嘅蛋，將原本勁Dry嘅一隻糉變得腍身。雖然係健康糉，但極度建議落少量砂糖，壓一壓蛋黃味，感覺更正。</p><p>創意：★★★<br>味道：★★★★★<br>抵買：★★★★</p><p>八寶糉</p><p>用中醫概念製糉！主材料為紅/綠豆、蜜棗、花生、葡萄乾、紅/白芸豆及紅糯米，以紅綠黃白黑五色食材，分別對應心肝脾肺腎，達到調和五臟滋補功效，真係幾有諗頭。</p><p>創意：★★★★<br>味道：★★★<br>抵買：★★★</p><p>珍菌上素糉</p><p>純素食糉坊間少見，驚寡口？好，就用羊肚菌、冬菇、雞髀菇、竹笙、榆耳同木耳等做餡料，配傳統中式豉油汁。菇類有咬口汁醬夠惹味，好清新健康。</p><p>創意：★★★★<br>味道：★★★★<br>抵買：★★★</p><p>法國牛肝菌蘭度豆糉</p><p>素食糉好少落貴價餡料，今次「翠亨邨」用法國牛肝菌及蘭度豆入饌，都算幾重口味，入口完全唔似一般素糉咁清淡無味，想初試素糉又記掛肉香者，可以一試。</p><p>創意：★★★<br>味道：★★★★<br>抵買：★★★★</p><p>五穀十豆健康糉</p><p>糉身凸起一粒二粒明顯為加強口感，紫糯米香氣極重，做餡嘅十豆相當軟腍，簡單配搭做出唔同口感，厲害！有時素食比肉食，更能玩出變化。</p><p>創意：★★★<br>味道：★★★★<br>抵買：★★★</p><p>糙米番薯糉</p><p>糙米溝糯米做糉，腍得嚟夠煙韌有咬口，最正係日本番薯做心，相對一般甜糉嘅豆沙餡，健康得嚟又唔太甜，番薯軟滑甘香，正到無倫。</p><p>創意：★★★★★<br>味道：★★★★<br>抵買：★★★</p><p>查詢</p><p>a.富臨飯店（28698282）<br>b.蛋撻王（27900990）<br>c.「海景軒」海景嘉福酒店（27312883）<br>d.「帝玉庭」帝都酒店（26943939）<br>e.「粵」黃金海岸酒店（24528668）<br>f.鴻星海鮮酒家（26280080）<br>g.大班麵包西餅（23513222）<br>h.「帝京軒」帝京酒店（26226154）<br>i.超群（23092608）<br>j.王家沙（27226222）<br>k.翠亨邨（23762882）<br>l.奇華餅家（27856066）<br>m.東海堂（27391328）<br>n.美心（21011300）</p></body></html>