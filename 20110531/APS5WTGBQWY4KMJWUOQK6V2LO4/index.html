<html><header><meta charset="utf-8"><title>長揸Ractis　超High</title></header><body><h1>長揸Ractis　超High</h1><p>試得多唔同種類的車款，就會發現車係有唔同個性，有車會令你揸到瞌眼瞓，有車會令你揸得特別醒神。要特別強調的，個性與車價無關！好似呢部廿萬有找的豐田RactisVerso，坐喺超High車廂、望住令人超High的天幕玻璃頂，加埋七速波箱的爽爆表現，真係越揸越High。<br><br>記者：許維雅<br>攝影：譚盈傑　<br>Model：Cupid<br>化妝：http://www.cupidpang.com</p><p>接駁電話新歌App</p><p>女生偏好細車仔，但好多人覺得車仔車價平，設計、配備及操控都只屬平庸貨色，純代步得個悶字，但豐田RactisVerso必定令你驚喜十足！借來長測四日，把握來得剛好的陽光，立刻四圍去。每次打開由車頭伸到落車尾兼無遮無擋的全景式玻璃天幕頂，不禁令全車人大叫興奮，後座朋友話好似望住個42吋大電視，超High。<br>走入石澳停泊一旁，輕輕一拉尾廂側面手柄變出一個大平台，坐喺又高又闊落的尾廂平台聽歌睇書，唔使同人喺沙灘逼，又唔使成身沙都可以曬吓太陽，超爽！最鍾意新增的7吋輕觸式屏幕娛樂系統，不只有齊所有USB、DVD及SD卡等輸入，還有藍芽系統免提電話功能，更可無線接駁電話裏面嘅歌，連iPhoneappsKKBox歌曲都可直接輸出，所有又新又快歌曲即刻聽，超方便，揸車都開心得多。</p><p>操控大躍進</p><p>每次夜晚揸長途車都好易瞌眼瞓，Ractis換上七前速波箱，轉波緊密、爽快暢順的表現令人感覺醒神。雖然引擎只得1.5公升容積輸出109匹馬力，但上大斜路都唔覺有心無力。晚間於高速公路行走，有時貪玩啟動加速反應更快的Sport模式，轉數錶立刻由千五轉谷上三千幾轉，玩埋軚環加減波撥片，Ractis突然變身子彈仔，加上軚感鬆緊及懸掛軟硬同樣適中的操控，再打開車窗吹吹風，帶來超爽駕駛樂趣的旅程，不過呢個時候引擎就相對會嘈些少。<br>操控系統設定大躍進，以1.5公升引擎的車仔而言，實在好抵讚！最重要係揸得斯文啲，油耗只需16km/L，都係約$1/公里夠晒慳！十幾萬車仔，仲要有埋智能車匙Start/Stop按鈕式啟動系統，輕輕觸碰門柄更會自動鎖車門開車門，唔使喺手袋慢慢摷車匙，好多幾十萬車都要加錢先有咋！</p><p>搞笑金剛　唱好Ractis</p><p>晚晚睇到金剛用半鹹淡廣東話下廚介紹飲食好去處，感覺幾搞笑開心。想睇佢發揮另類搞笑本色，可以上 http://www.ractis.com.hk，佢會化身德國、瑞士及倫敦三個街頭賣唱佬唱好Ractis，以歐洲各國不同文化介紹Ractis三大特點，短片一樣鬼馬過癮。 </p><p>RactisVerso</p><p>引擎：1,497cc直四VVT-i<br>馬力：109PS/6,000rpm<br>扭力：138Nm/4,400rpm<br>傳動：七前速無段變速自動波連+/-<br>售價：$189,824（已扣除環保稅優惠）<br>查詢：23054555（皇冠車行）</p></body></html>