<html><header><meta charset="utf-8"><title>並無三不賣 - 左丁山</title></header><body><h1>並無三不賣 - 左丁山</h1><p>特區政府雖然口硬，話會維持土地供應，令樓價穩定，但今年之定期賣地，突然間改為暗標投地，其中有何玄機？大部分人士都認為係托市行動，經過兩次拍賣成績一般，氣氛麻麻之後，特區政府即刻驚咗，要以投標代替公開拍賣，或者政府最終收到嘅地價會保持不變，但公眾會因此而失去知情權，不知地產商如何出價，競投是否踴躍，中標價與二標價相差幾大等等，事實上就係遮遮掩掩！公開拍賣在香港已成地產文化一部分，人人習慣，特區政府如果唔係驚住拍賣過程影響到樓價下跌嘅話，何必要取消，以投標代替之？話唔係托市喎，無論講到幾大聲，公眾不能無疑！<br>香港市區缺乏土地供應，人所共知，發展局推出之第三季地皮，全部位於新界，市區供應得個零雞蛋，市區樓價有乜辦法唔企硬吖！位於山頂嘅舊屋可以拆建，當然有不少人虎視眈眈，例如何東花園，賣得成，重建嘅話，有資格做超級豪宅，但特區政府基於文物保育理由，可能阻止，相信呢個問題有排傾。<br>講起何東花園，坊間盛傳何東曾立下遺囑，列明何東花園，東英大廈與東城大廈為三不賣，但實情係，彌敦道東英大廈早已賣咗，改建成TheONE，呢個「三不賣」之說，相信係以訛傳訛嘅啫，不可相信。左丁山問過一位前輩關於「三不賣」，前輩話何東逝世時（一九五六）根本未有東英大廈與東城大廈，呢兩座大廈係何東長子何世禮將軍於一九六○年代興建嘅，根本不會列在何東遺囑之內，至於何東花園，一向由何世禮將軍居住，直至一九九八年去世為止，死後將產業分與兒子何鴻毅與女兒何勉君，後來何氏兄妹分家，何勉君全權管理何東花園，何鴻毅管其他，於02及03年分別出售東英大廈與東城大廈，致力海外投資業務。<br>咦，賣香港地產，買海外資產，會唔會蝕底咗呀？本地地產自02、03年後急升噃？前輩話無相干，佢雖然唔知何鴻毅之海外投資分佈，但佢人在加拿大，對英國十分熟悉，啲錢如果放在倫敦房地產和多倫多房地產嘅話，回報率同樣可觀！</p></body></html>