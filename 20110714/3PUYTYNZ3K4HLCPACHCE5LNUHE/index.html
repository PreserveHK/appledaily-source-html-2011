<html><header><meta charset="utf-8"><title>公開姪女出世紙呂良偉力證冇生女</title></header><body><h1>公開姪女出世紙<br>呂良偉力證冇生女</h1><p>呂良偉昨日被周刊驚爆曾有四段婚姻，在周海媚後曾與叫阿茵的女子結婚，兩人育有兩女兒，但後來離婚。昨日本報向呂良偉求證，他說：「嗰兩個女係我細佬同前妻阿茵所生。」阿呂太太及其弟呂良國昨開記者會，展示兩姪女的出世紙，父親姓名果然是呂良國。</p><p>呂良偉與現任妻子楊小娟結婚前，人所共知他曾與周海媚和鄺美雲結過婚，但昨日有周刊爆出阿呂與周海媚分手後，經麥當雄介紹認識了一名叫阿茵（張彤欣）的女子，後來兩人秘密結婚，還誕下兩個女兒，大女今年已20歲名善螢、細女18歲叫善婷，但他與阿茵最終因性格不合分開，之後阿呂娶了鄺美雲，不過最後也是離婚收場，直到認識了現任太太楊小娟，為他誕下兒子善揚。<br>周刊報道聲稱阿茵與阿呂離婚後，帶住兩個女兒嫁予無綫高層梁家樹的堂弟，本報記者昨致電向呂良偉求證，他帶點勞氣說：「佢哋係咪應該查清楚，最起碼求證吓我本人或我老婆小娟，咁我可以叫細佬畀兩個姪女出世紙佢哋睇，咁就唔會搞錯。」</p><p>老婆出面開記招</p><p>阿呂澄清文中所指的阿茵並非與他結過婚，而是其弟呂良國的前妻，他們離婚後，兩女善螢與善婷跟母親一起生活，阿呂強調：「呢件事我一定會告到底，我要取回公道。家我因為喺內地拍戲，唔得閒返嚟開記者會，但我老婆同細佬會攞埋善螢同善婷出世紙出嚟，證明一切。如果我有兩個女成20歲，我一定唔會收收埋埋，令佢哋咁委屈，呢啲唔係我作風。」<br>楊小娟偕兒子善揚昨聯同叔仔呂良國和兩女兒善螢與善婷，一起在中環舉行記者會，在場還有一名律師，呂良國首先澄清：「張彤欣係我前妻，我哋兩個女兒叫善螢和善婷，佢哋細個時我仲同阿哥（呂良偉）住埋一齊，所以阿哥好錫我兩個女，我唔明雜誌點解咁寫，對我阿哥同前妻都好損害，所以我一定要出嚟講清楚。」
</p><p>出示細佬結婚照</p><p>善婷和善螢在記者會展示了出世紙，清楚看見父親名字是呂良國，母親名字是張彤欣，另外她們又展示父母的婚宴照和一家四口生活照。大女善螢被問到為何接受周刊訪問時會認大伯呂良偉為父親？她解釋說：「由頭到尾個記者係問我阿茵係咪我媽咪，根本冇問過呂良偉係咪我爸爸，咁個記者問我有冇睇過阿爸做戲，咁我爸以前係拍過劇，咁我咪答睇過囉！」<br>呂良國補充：「我係亞視第一期訓練班出嚟，曾演過亞視劇集，我啲女睇劇集重播時見過我演戲有乜嘢咁出奇。」<br>採萍、攝影：魯萍</p></body></html>