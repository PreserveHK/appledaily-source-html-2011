<html><header><meta charset="utf-8"><title>余思敏提早剖腹鄭中基一索得餅印女</title></header><body><h1>余思敏提早剖腹<br>鄭中基一索得餅印女</h1><p>恭喜！恭喜！現年39歲的鄭中基（Ronald）今年可謂雙喜臨門，做老襯之餘更做埋老竇，將於今年與女友余思敏（Sammie）拉埋天窗的他前日忽然從內地返港，原來預產期在本月底的Sammie已為Ronald誕下女嬰，B女更與老竇一個餅印。據知今次Sammie是剖腹產女，但Ronald不想妻女被騷擾，故保持低調，並於今日返北京工作。</p><p>鄭中基和31歲的女友余思敏拍拖年多，今年4月Sammie被爆未婚懷孕，預產期在本月底，直到上月Ronald才急急入紙申請排期結婚，給女友一個名份，兩人將於今年內完婚。</p><p>請假飛撲返香港</p><p>近日Ronald正在內地拍攝王晶執導的電影《嫁個100分男人》，前日他忽然向劇組請假回港，原來Ronald已提早榮升做爸爸，所以他飛撲回港。Sammie也順利為他剖腹誕下女嬰，並在港島區的醫院生產，由於Ronald不欲妻女被騷擾，所以事前刻意低調，僅至親才得知好消息，直到昨日他透過金牌發言人林小姐回應：「佢話多謝記者關心，Sammie同BB女一切安好，鄭中基話聽日（即今日）佢會繼續返北京工作。」<br>吳君如和黃柏高（Paco）昨日到澳門擔任皇室纖形的剪綵嘉賓，對於好友鄭中基榮升爸爸，君如說：「佢未正式通知我，噚晚已經聽到呢個消息，原本想sms恭喜佢，但係太忙唔記得，聽日會同佢去北京做嘢，到時會親自問佢，聽講個女好似佢。」</p><p>問君如坐月事宜</p><p>君如續說：「Ronald今次好緊張，之前已問我，我代言嘅奶粉得唔得，我話唔使擔心，我豪畀佢拎幾箱畀佢，佢又追問我請坐月個啲嘢，睇得出佢好緊張，不過係好事，證明佢大個仔，佢家有乜事都打畀我呢個家姐問。我會送奶粉同瘦身療程畀佢老婆，家見到啲靚嘅BB衫都會買定送畀佢。」Paco就讚Ronald已大個仔和成熟，之後會傳短訊和致電恭賀他，又計劃找Ronald和谷德昭再合作《龍咁威》第三集。<br>此外，Ronald的前妻蔡卓妍（阿Sa）跟鍾欣桐（阿嬌）早前到澳洲拍攝Twins寫真集及MV，每天只有幾小時睡覺時間，阿Sa說：「OK呀，其實也不是很累，而且每天的膳食都安排得好好，補番晒！」當她去到珊瑚沙洲時被水清沙幼的沙灘吸引，即慨嘆沒有準備泳衣。<br>採訪、攝影：譚倩宜</p></body></html>