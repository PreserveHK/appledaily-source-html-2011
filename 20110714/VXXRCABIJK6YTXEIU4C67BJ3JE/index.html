<html><header><meta charset="utf-8"><title>夏日好風波</title></header><body><h1>夏日好風波</h1><p>今時今日，落場做運動，玩功能已經係最起碼的事。要令粉絲乖乖「科水」，仲要不斷求變，將產品打造成潮物，聽落容易成事難，但一向計仔多多的Nike，一踏入夏季即一口氣推出各「色」新款風褸、籃球波鞋及跑鞋，食埋今季ShockingColor熱潮，就算唔落場，落街都要必備，呢場風波注定關你事。<br><br>記者：雷福財<br>攝影：伍慶泉<br>Model：CelineYao、EthanHo@StarzPeople<br>化妝：TeresaLau@SaronaStudio<br>髮型：SoLing@SaronaStudio</p><p>炎夏「急鮮風」</p><p>30幾度介紹風褸？咪以為被玩！其實，風褸功能不止保暖，等你落場前或出入冷氣地方保持體溫，更具有防水效能，無懼夏季「霎時雨」，要與炎夏抗衡，少布都不一定是最佳良策。Nike最新出的Windrunner，物料輕薄而透氣，絕不焗身，最重要是用色鮮艷，由螢光系列、格仔以至大熱Two-tone都一次過出齊，可謂集潮流與功能。</p><p>「籃」子輕「螢」</p><p>作為Nike今年最引以為傲的兩大系列：HYPERFUSE和HYPERDUNK，以高科技打造，兼備透氣穩定及回彈力，鞋身更輕（約330-350克），款式更玩盡AirForce1Hi、DunkHi、AirMax1、AirMax90，新色系同時「螢」格十足。姚明就腳傷要退役，籃球迷又點會咁易言退！</p><p>百搭跑女</p><p>要數女性們的運動鞋類或HotItem，跑步鞋一定榜上有名。未計跑，單係做Gym、出街都需要到佢，夠百搭。睇睇NikeLunarGlide+3跑步系列，鞋墊配以動態支撐設計，以兩種不同泡沫狀物料組成，提供緩震，減低衝撞力作用，提高舒適及穩定性。唔鍾意太Sporty都一樣有其他Choice，如今季主打系列：HYPERFUSE，玩齊DunkHi及FeatherHi經典款式，更標榜運用3種複合材料，提供穩定、透氣及耐穿性，加上色系夠多，應該不難俘虜一眾潮女。
</p><p>a/NikeSportswear（25770703）<br>銅鑼灣白沙道7號地舖<br><br>b/NikeSogo（28955668）<br>銅鑼灣崇光百貨公司舊翼402號舖<br><br>c/NikeBasketballShop（25200771）<br>灣仔莊士敦道68號互信大廈地下</p></body></html>