<html><header><meta charset="utf-8"><title>18秒變形　金剛篷上身</title></header><body><h1>18秒變形　金剛篷上身</h1><p>呢期個個撲飛睇《變形金剛3》，要睇3D立體柯柏文變身，計我話隨時變身的硬頂開篷車仲好玩，充滿機械感的開關篷過程鬼咁Transformers，幾時變身仲由你親手控制。雖則未至於好似大黃蜂咁車變人再人變車，但LEXUSIS250C的18秒開合，同樣有着令人百看不厭的本領。<br><br>記者：許維雅<br>攝影：楊錦文<br>Model：Betrys、Kit.J@GME</p><p>升級配備　娛樂實用兼備</p><p>近排有好多男士投訴女友不停叫佢哋開，開乜？開篷呀！女友喊住開篷，並唔係因為乜嘢夏日陽光來臨，而係個個中晒《變形金剛》毒，夠晒機械感的開篷過程充滿視覺及聽覺享受，汽車真實版變身一樣可以幫大家止癮。<br>LEXUSIS250C的變身過程只需18秒，以三幅式硬頂開篷車而言，速度算數一數二，全自動打開尾箱將三幅車頂摺合再收納，加上精密複雜的組件不停左移右動，確實令人睇得賞心悅目。女士享受睇，男士當然享受揸，開住篷操控2.5公升V6引擎所輸出的208匹馬力迎風而行，感覺爽快無比。且2011年版IS250C的配備有所升級，當中包括豪華版的中控台新增一個7吋多功能輕觸式顯示屏，不但令車廂娛樂系統有一觸易控的方便，全新導航系統及後泊鏡頭更會為你清晰引路。此外，車頭燈底部添置一盞箭嘴形LED日間行車燈，更銳利的眼神為型格房跑添上幾分活力。</p><p>八卦傳聞：《變形金剛3》新角難求</p><p>雖然人人都話《變形金剛3》過份渲染大美國主義，但其實今集亦新添了幾個非美國品牌汽車的新角色，當中最搶眼莫過於平治SLS及法拉利458Italia。<br>如此大片固然一角難求，平治除了SLS之外，更有Maybach及E-Class出場，陣容咁鼎盛，贊助費的數目必定唔會細得去邊，外間有傳一千萬美金，SLS會變身奸角SOUNDWAVE，又有女主角RosieHuntington-Whiteley火辣落車場面，平治呢一千萬值回票價啦！</p><p>硬篷新時代</p><p>汽車技術發展一日千里，開篷車由軟篷時代逐步走進硬頂開篷的新趨勢，㩒個掣，電腦便會自動摺合整個硬身車頂，估都估到所需要的機件操控設計必須更加精密。不過，原來唔係間間車廠都有硬頂開篷車出品，較多人認識的除了以上介紹的IS250C，還有平治SLK、萬事得MX-5、法拉利F430Spider、保時捷Boxster、寶馬3系及Z4等，當中以MX-5的車價最抵玩。</p><p>選擇最多BMW3SeriesConvertible</p><p>以硬頂開篷車而言，寶馬3系的馬力選擇可算最闊，細至2公升引擎的156馬力，大至4公升引擎的420匹馬力都有，所以車價由50幾萬至120幾萬不等。</p><p>軟硬兼備MazdaMX-5</p><p>暫時比較抵玩的硬頂開篷當然係萬事得MX-5，呢部歷史悠久的日本小跑不但外形煞食，仲有齊軟硬篷任你選擇，就連平日於香港較難搵的棍波亦一應俱全。</p><p>LexusIS250C</p><p>引擎：2,500ccV6<br>馬力：208PS/6,400rpm<br>扭力：252Nm/4,800rpm<br>傳動：6前速自動波連+/-後驅<br>售價：$569,900<br>查詢：25119430（LEXUSHK）</p></body></html>