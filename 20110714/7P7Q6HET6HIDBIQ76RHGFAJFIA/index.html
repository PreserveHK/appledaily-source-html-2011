<html><header><meta charset="utf-8"><title>中環在線：施老闆唔想燒銀紙 - 李華華</title></header><body><h1>中環在線：施老闆唔想燒銀紙 - 李華華</h1><p>英超第一華人班主楊家誠出事後，負面消息未停過，近日江湖就盛傳，佢要將自己做榮譽主席嘅《成報》賣盤，而接貨嘅，係中原地產兼免費報《AM730》老闆施永青，仲話佢買係諗住索性搞多份收費報紙咁話，到底，施老闆係咪真係搞傳媒搞上癮咁呢?<br>華華噚日搵到施老闆喇，佢同華華講，嚟緊9月份有份新嘅免費報紙對手登場，要集中火力應戰已經令佢有壓力同周身唔得閒，家陣仲話要佢買多份報紙？暫時咪搞﹗不過，佢承認真係有人放聲氣問過佢有無興趣買《成報》。<br>施老闆又話，當年搞《AM730》，都要機緣巧合、有班底，仲要對手《頭條日報》未出世，先至成功開檔，結果，都要守足23個月，到呢幾年先有錢賺，所以，如果叫佢買份要燒銀紙嘅報紙，佢無興趣囉!<br>講番楊家誠，呢排都唔見過佢蒲頭，華華側聞佢連旗下伯明翰環球（2309）喺九龍站ICC嘅新辦事處開張之後都好少返去，仲要搬緊D物資返《成報》筲箕灣總壇，唔通隊波降班，連辦公室都要降班乎？<br><br>李華華<br>mailto:LiWaWa@AppleDaily.com</p></body></html>