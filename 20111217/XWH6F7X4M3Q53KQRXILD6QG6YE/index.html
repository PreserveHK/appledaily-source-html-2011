<html><header><meta charset="utf-8"><title>街霸賣型　KawasakiER-6n
</title></header><body><h1>街霸賣型　KawasakiER-6n
</h1><p>揀得電單車作為座駕，大多揀型多過揀速度，好似啱啱到港嘅KawasakiER-6n，睇番佢網上官方宣傳片，型到爆嘅男主角揸住部ER-6n去蒲去玩，賣形象多過賣車就知啦。難怪2012年版嘅ER-6n喺改革上大部份都着重外觀之上，實行將型車提升至另一層次。<br><br>記者：趙慧敏<br>攝影：劉永發<br>Model：EagleLo</p><p>外形如猛獸</p><p>喺啡呤界中，被譽為街霸嘅Kawasaki地位絕對超然，最新嘅ER-6n一樣令人眼前一亮，睇番兩代規格，性能改動唔算太大，不過外觀上就明顯行快幾步，2012年版嘅體形輕微加碼到2,110×770×1,110mm，體重微增4kg到204kg，但視覺上毫不笨拙，而且較上一代更年輕及硬朗。作為Kawasaki嘅捧場客，第一眼望ER-6n，焦點必定落喺車架上，新款換成雙鋼管式車架，高拉力雙鋼管設計比上一代更加突出及富立體感，加埋面罩式嘅頭燈燈組及擾流都作出修改，令行車時有效破風之餘，更猶如一頭兇悍猛獸擺出蓄勢待發嘅姿勢。另一個令外形更醒神嘅元素，仲有重新擺位嘅油缸較上一代升高20mm，油缸容量由之前15.5公升增至16公升，加上與Z1000相似嘅前叉保護蓋，令車身條線顯得纖巧外，與Z系亦更加接近。</p><p>拉近落腳點揸得更爽</p><p>坐墊設計由過往兩截式改為一組，而且直伸至油缸，令視覺上更加一體化，有效提升吸震效果，最低離地距亦由以往140mm降至130mm，令乘坐時更加舒適，又拉近騎士們嘅落腳點，揸起嚟爽快好多。至於永遠離唔開騎士目光嘅儀錶板亦作出改良，儀錶板分為上下兩部份，上方以白底為主調嘅轉數錶採用指針式設計，至於下方就改為LED藍色背光燈屏幕，兩種截然不同設計但又產生獨特化學作用，視覺效果不俗。<br>比起Kawasaki一眾同門兄弟，ER-6n嘅性能絕對屬大哥級數，喺街車中亦非善男信女之輩，新一代ER-6n同樣採用直二引擎，最高輸出維持72.1匹，不過就提高了低至中轉的扭力，並繼承上一代高轉順滑轉出嘅特性，加上增大尾喉容量，令行駛時低於7,000轉時，亦可以爆發更強勁嘅低扭。</p><p>KawasakiER-6n</p><p>引擎：649cc四衝水冷雙缸<br>馬力：72.1ps/8,500rpm<br>扭力：6.5kg-m/7,000rpm<br>傳動：濕式多片六速鏈傳動<br>售價：$86,800<br>查詢：25122228（泰力摩托車中心）
</p></body></html>