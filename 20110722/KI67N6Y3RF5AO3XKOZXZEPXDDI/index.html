<html><header><meta charset="utf-8"><title>拜拜立法會 - 左丁山</title></header><body><h1>拜拜立法會 - 左丁山</h1><p>立法會告別遮打道，十月後搬入添馬艦新大樓，臨別之前，議員Ｗ邀請從未入過立法會嘅Ｑ大姐食告別午餐，Ｑ大姐又搵埋幾位朋友作陪，包括左丁山在內。呢座原高等法院大樓，古色古香，做立法會議事堂，淨係睇吓大樓外表，已有其莊嚴性，只可惜議事堂內，有時斯文掃地，議員衣着不雅猶其次，發言辯論時用詞粗卑，教壞學生，就最令議員失去應得嘅尊重，稱呼佢地係「尊貴的」，甚具諷刺性。<br>本來以為立法會午餐等於美心西式快餐，點知誤會晒，是日嘅午餐係聘珍樓中式點心，小菜加炒飯，算係中規中矩。大家閱報得知新立法會大樓餐廳冇公司落標，問議員Ｗ究竟情況如何，佢話：「各派議員有不同意見，未做過生意嘅議員以為立法會餐廳係皇帝女唔憂嫁，訂下嘅規範條件多多，張宇人呢位餐飲界議員就話睇見都怕，結果真係冇人落標，依家仲要繼續搵人傾。我地為之偷笑，以議員嘅『公平公正』標準，餐廳營運者要有社會責任，付最低工資（包埋飯鐘錢及假期計薪），聘請傷健人士等等，最後仲要餐價克己……呢個世界，蝕本生意點會做呀，入標前，餐飲業者計吓條數，知道蝕本機會好大嘅話，點肯落標吖。」<br>原來議會內有好唱高調之士，立法會曾有自助午餐之設，由一啲比較有名氣嘅中價餐飲集團提供，生意尚可，但後來有議員要求公平，加入社會企業餐飲公司提供自助午餐。一吃之下，啲議員走得八八九九，後來連倡議社企嘅議員都唔再堅持甚麼公平咯。議員Ｗ話：「公道啲講，我唔會話社企唔好，但因為佢地資源比較少，食材用料當然同餐飲集團冇得比，加上冇可能請到一級二級人才，競爭力係差好遠嘅，故此後來就不了了之。」<br>臨別秋波，議員Ｗ好彩抽中籤，先至得到一張枱請我地到立法會吃午餐，參觀立法會議事廳，睇電視嗰廳好似幾大，入到去，其實幾擠逼，議員向主席位擲蕉，要練習好耐先至會擲唔中，黃毓民屢擲不中，一定係有真功夫！
</p></body></html>