<html><header><meta charset="utf-8"><title>有話兒：英紅本色</title></header><body><h1>有話兒：英紅本色</h1><p>惠英紅自言向來好勝，拍陳可辛導演的新片《武俠》，當中一場戲要在牛群中穿梭，兩隻牛合攏夾到她死去活來，她說是小事一樁。確實相比多年前的動作片，這趟真的叫做輕鬆，試過凌空從18樓吊出街，臨場替身不敢拍，惠英紅親身上陣好在沒有跌死，但背脊留了一條半呎長的疤痕；又試過在沒保護措施下被車撞，只有白車在旁邊準備隨時送她去醫院，那次她死過翻生半邊身撞到一片瘀黑，講到死她話「邊有咁易」，但每次拍危險鏡頭前都要瞞着家中年邁的母親。<br>當日荊軻刺秦王報的是知遇之恩，今日惠英紅只要一句「紅姐有型」的稱讚，她說就是咁簡單。就算今日有樓、有錢、有得揀，51歲仍要拍落去，為了亦是這份「女俠好嘢」的自豪及認同。　撰文：何永寧</p><p>惠英紅拍的大多是動作電影，但製作過程恐怖猶如驚慄電影，21年的電影生涯令今年51歲的惠英紅拍到一身傷，身上沒處好肉，隨口就說出不同部位的傷患，好似聽緊電台恐怖小說，她說：「呢處磨到見骨，係拍《霸王花》整到，兩隻腳都試過落地拗柴，你見呢個位凹咗因為條韌帶斷咗，有時行行吓街都會甩臼，因為拍戲時甩得多。」</p><p>斷威吔險送命</p><p>講恐怖未及一次有場戲要吊在大廈外牆，離地足有18層樓高，惠英紅說：「原本場戲有替身，但佢上到去一望即刻縮沙，咁點呀，成組人等住開工，咪自己頂硬上。」拍之前一句都不敢跟媽媽提起，只跟妹妹交代幾句，就好似為自己留遺言，妹妹問她「家姐，跌落去會死喎！」小紅姐一句「邊有咁易！」蒙混過去。今天再談起，她自言其實都有點驚：「18層樓吊出去就係得一條半吋唔到嘅威吔吊住，下面就係馬路冇榻榻米、冇紙皮箱，跌落去唔死都俾車車死，點會唔驚？」</p><p>演母親有得着</p><p>不過，她說其實是有選擇，可以不去拍：「其實有得揀，我唔拍唔通佢推我落去咩？但會好瘀囉，加上班工作人員左一句『紅姐你得嘅，紅姐有型！』右一句『女俠好嘢！』點推？」騎虎難下雖然沒跌死，但就被一排晾衫架在背脊劏出一條半呎多的傷痕，從此以後露背裝與這位俠女絕緣。更嚇人的還在後頭，安全落地一刻就發現條鋼絲有一部份已散開，她說：「行內人叫做散冲氣，基本上條威吔已經唔用到，因為已經平衡唔到，如果吊高多兩層樓條威吔應該支持唔到跌死。」惠英紅福大命大直至11年前就沒有再拍動作電影。<br>惠英紅除了擅打，演技亦獲肯定，去年的《心魔》為她贏得不少獎項，並第二次成為金像獎影后，亦因為《心魔》令陳可辛起用她再拍動作片。惠英紅自言金像獎後心態有點高傲：「都覺得攞獎之後有啲寸寸哋，因為多人認同，自信返咗嚟。」從她一來就透露自己51歲，就證明惠英紅自信爆棚，她補充說：「近呢三、四年開始再唔介意講自己幾歲。」她說自從接受了演人母親後，再沒鑽牛角尖：「以前成日問點解，點解要做人阿媽、家姐。」轉捩點是拍了《神經俠侶》、《幽靈人間》及《妖夜迴廊》，演技獲認同，揮之不去的陰霾隨之而消失。<br>今次在《武俠》中演甄子丹後母，惠英紅完全沒有腼腆，還自豪的說：「第一日拍打戲就同『宇宙最強』打，我同子丹講唔會留手，之後就一腳伸落佢心口，佢成個人彈開，事後佢話諗唔到我咁勁，仲大讚我寶刀未老。一直好擔心我喺高山，體力會應付唔到，結果都冇事，連陳可辛都忍唔住用大聲公講『小紅姐你好勁呀！』嗰一刻好自豪，我體能同健康比起同年齡嘅人都優勝，仲有乜唔開心？」</p><p>俠女未闖情關</p><p>就是有這份自信，惠英紅於《武俠》中經常都親身做危險動作，在牛群中的一幕她被兩隻蠻牛當胸一夾，要由工作人員拉開，幸無大礙。不過，最後仍難逃受傷的厄運，拍完一個追殺鏡頭，雙腳一軟就跪在堅硬的地上，膝頭磨到見骨。當年有得揀今日更加有得揀，樓都有幾棟錢亦不缺，依然搏下去，她說：「你唔明子丹幫我設計嘅動作好靚……」明明知道危險卻偏要去試，反而情關無心去闖，只怪匹配俠女的大俠依然未見出現。</p><p>血汗堆砌成就</p><p>曾志偉在今屆金像獎中向武師致敬，道出他們不為人知的辛酸一幕。作為武打演員，強如成龍、甄子丹亦受過不少傷，出得來行預了要還。但拍電影要用命博就似乎說不過去，話香港動作片是用血與命堆砌出來絕不過份，惠英紅亦為此出過幾分力留過幾條疤。</p><p>《爛頭何》</p><p>惠英紅受傷最多的一部電影，扭傷、跌瘀已經是每日開工的家常便飯，脫臼、反甲更是無日無之，當中惠英紅斷了一條左腳韌帶及拉傷頸，傷患糾纏至今。</p><p>《神勇雙響炮：雙龍出海》</p><p>拍戲講個信字，幕後工作人員一聲OK，從貨車底下爬出來的惠英紅接着就被一部時速40公里的汽車撞過，車頭上車尾落，現場已叫定一部白車作最壞打算，可幸最後沒派上用場，不過換來右半邊身一片瘀黑。</p><p>《霸王花》</p><p>惠英紅笑言這趟可算是受傷中的經典，亦體驗了演員只可以死不可以病。拍到接近煞科時，她雙腳已經跌斷不能站立，經在場醫生緊急放血後，就被工作人員抱出片場繼續開工只拍半身，絕妙的是雙腳在「吊吊fing」，上半身還要對着鏡頭見招折招。</p><p>《八寶奇兵》</p><p>惠英紅拍此片時，有一個由18樓被吊出街的鏡頭，她在大廈外牆盪來盪去時，被晾衫架勾住背脊，活生生劏出一條半呎的傷口，從此不能穿露背衣服。</p><p>《武俠》掀腥風血雨</p><p>一如大部份武俠故事的開始，《武俠》的主角、俠客劉金喜（甄子丹飾）因厭倦江湖的生活，決定隱姓埋名跟妻子阿玉（湯唯飾）和一對兒子走到一條偏遠村莊生活，男耕女織新生活樂也融融。但金喜卻捲入一宗離奇命案，捕快徐百九（金城武飾）是一位武癡，在查案的過程中，他發現被殺的不但是武林高手，更覺得金喜的出手並非如他所講的幸運，死者每一處傷痕都顯示金喜有過人之處。這位武癡的好奇，就為金喜及整條村莊帶來不幸，令一直追尋劉金喜下落的義父、七十二地煞教主（王羽飾）出現。在親情及養育情義之間，這對養父、養子被迫正面對決，誰勝誰負仍是未知之數。</p></body></html>