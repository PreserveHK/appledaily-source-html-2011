<html><header><meta charset="utf-8"><title>中環在線：北角油街倉庫猛鬼旁邊曾建「永別亭」擺放死屍 - 李華華</title></header><body><h1>中環在線：北角油街倉庫猛鬼<br>旁邊曾建「永別亭」擺放死屍 - 李華華</h1><p>嚟緊政府會掟幾幅地出嚟招標或拍賣，其中猛料啲嗰幅，應該係初步估值逾80億嘅北角地王油街前政府物料倉庫（圖）。幅地將會喺下個月15號招標，好多人唔知，呢幅地除咗個價猛，仲有另一樣猛─就係猛鬼！<br>前政府物料倉庫喺98年開始空置，呢處之所以咁多鬼古，係因為當年「永別亭」就建喺物料倉庫旁邊。所謂永別亭，就係擺放屍體嘅地方，即係「停屍間」。</p><p>親朋戚友陪死者遊街</p><p>有前輩同華華講，當年如果有人過身，成棚親朋戚友會陪同過身嘅人遊街，終點就係永別亭。呢度有個碼頭泊咗船，如果先人要葬喺和合石，或者運返鄉下安葬，就會喺呢度落船。除咗先人嘅直系親屬會跟埋上船，其他親朋送到呢度就止步同先人永別，亦因為咁，令嗰度怨氣好重。<br>至於喺呢度引發嘅鬼古邊個最堅？華華聽過好多，唔少都令人毛管戙，為咗唔好令讀者不安，所以唔喺呢度講。不過，華華聽聞，唔少八卦之流高度關注油街地王新主人，會唔會搞啲儀式化解怨氣。<br><br>李華華<br>mailto:LiWaWa@AppleDaily.com</p></body></html>