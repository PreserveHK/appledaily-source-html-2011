<html><header><meta charset="utf-8"><title>黃金視窗：阿佘友共情欺與詐</title></header><body><h1>黃金視窗：阿佘友共情欺與詐</h1><p>【打開天與地】破冰而出的無綫年度推薦劇《天與地》，評論聲音極端，有人讚嘆、有人討厭。飾演女主角葉梓恩的佘詩曼日前坦言：「呢類人性嘅故事代表咗好多人嘅心聲，我覺得今次想吸納嘅觀眾未必係大眾化，唔係一般爸爸媽媽會欣賞嘅戲。」提到與男主角的那些年情懷，阿佘說：「知道佢哋冇帶家明返嚟，會對佢哋體諒，點知當我接受咗，先畀我發現原來係佢哋曾經傷害家明。」撰文：何慧斯</p><p>熱爆討論區的無綫年度推薦劇《天與地》，佘詩曼飾演葉梓恩一角，獲知音讚賞，有人覺得角色為阿佘度身訂做，有人覺得她脫胎換骨，對於網民的讚賞，阿佘日前在將軍澳接受訪問時說：「可能今次角色係一個幾唔同嘅，以前未演過，又唔可以太表面，亦唔係嗰種第一日埋位就咁拍到。」</p><p>做足功課易投入</p><p>阿佘續說：「我接完呢部戲就返咗夏威夷休息，一個月之後先開工，喺假期裏面，雖則仲未有劇本，但係我已經成日喺度幻想，又寫咗好多關於我嘅自傳畀自己。」問起當中的原因，阿佘坦言：「因為今次太過深層，梓恩背負嘅嘢實在太多，嗰陣仲未有電話亭、電單車呢啲畫面寫出嚟，所以我要不停咁同自己講，要先自己鑽咗入去件事，亦要靠幻想我同家明有幾咁開心，我哋三個人嘅關係有幾咁好，家明嘅死對我有幾大打擊。當時我只係得10幾歲，一個10幾歲嘅人可以承受到幾大打擊，我有幾咁嬲佢哋三個人，寫咗好多好多，不斷喺度諗，因為要個心裏面有嘢，先可以一埋位係嗰個人。」</p><p>飛紙仔挑戰演技</p><p>過程的確很辛苦，不過真的沒有其他辦法，阿佘說：「其實我嗰個月放假真係好唔開心，但係拍阿戚（戚其義）啲嘢預咗係咁。我仲記得呢部劇拍第一日廠，我仲開緊《72家租客》嘅兩日外景，已經好辛苦，因為《72》又係飛紙仔，呢部又係飛紙仔，突然間我喺下晝五點入廠，兩點先畀稿我，嗰場戲我喺DJ房一個人solo，對白有成10幾頁紙，好彩早有準備，做定功課，如果唔係一個人都幾難處理。」<br>不過，劇集從上映至今，收視成績一直未算理想，阿佘說：「呢類人性嘅故事代表咗好多人嘅心聲，我覺得今次想吸納嘅觀眾未必係大眾化，唔係一般爸爸媽媽會欣賞嘅戲，但係我好開心80後識得用心去欣賞，我自己拍嘅時候都預咗好多人會唔明。作為演員，可以遇到一部咁好嘅戲同編劇，係好好彩嘅一件事，我真係演得好過癮。」她續說：「家我會重新去學識投入同抽離一個角色，我曾經試過抽離唔到，嗰陣拍《倚天屠龍記》做周芷若，尾段話佢走火入魔，點知最後反而搞到我晚晚收工都心神不定，抽唔番出嚟，真係好驚，好彩最後冇事。」</p><p>揣摩情感難拿揑</p><p>不得不提的，當然是阿佘與劇中男友家明、林保怡、陳豪和黃德斌的一段「那些年」的情懷，她說：「如果你問我最愛係邊個，我會話一定係家明，我同佢哋三個係有的微妙關係，最初我係諗人長大咗，想學識包容同寬恕，唔想自己再生活得唔開心，想重新去接受呢班朋友，當時淨係知道佢哋冇帶家明返嚟，都會對佢哋體諒，點知當我接受咗，先畀我發現原來係佢哋曾經傷害家明。」<br>若要細數難忘場面，阿佘直說：「就係開始感覺到佢哋做咗啲對唔住我同家明嘅事，但係我又未肯定，我逐個問佢哋有冇嘢呃住我，我問阿戚情感方面有乜嘢要求，佢話唔使喊，如果喊係好似信佢哋，但係拍嗰陣忍唔住，啲眼淚係咁流，我覺得好心痛、好傷心，對佢哋好失望。」</p><p>反覆排戲捉真感情</p><p>努力過後，阿佘滿意今次在《天與地》的表現：「呢部戲好有感覺，我都好鍾意。係難度高嘅一次，我都擔心，做得太過平、太過淡又驚冇嗰個效果，但係同呢個組合合作，又唔係要個人突出表現，要喺中間度搵個位係好難。」</p><p>「諗唔到點做」</p><p>阿佘續說：「我仲記得有場戲講我同阿Ben（黃智賢）喺車度，佢畀隻結婚戒指我嗰幕，當時我係捉唔到㗎，真係諗唔到點樣做，感情係好淡，但係唔可以唔做。跟住我捉咗周家怡遊車河，坐喺車上佢扮阿Ben，大家喺度試用邊樣態度好、邊句對白輕重好，家諗番個過程真係幾好玩。」</p></body></html>