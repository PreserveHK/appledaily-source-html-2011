<html><header><meta charset="utf-8"><title>隔牆有耳：壹傳媒大樓　拆僭建爽快 - 李八方</title></header><body><h1>隔牆有耳：壹傳媒大樓　拆僭建爽快 - 李八方</h1><p>煲呔被踢爆名下物業違規圍封露台，佢一度扭扭擰擰，結果唔拆唔拆終需拆，搞到形象大插水。八方嘅同事就爽快得多，上星期四我哋自爆將軍澳工業邨壹傳媒大樓多處疑似僭建後，行政部近日安排工程人員拆走違規建築。</p><p>八方記得行政部當日承諾會盡快搵專業人員檢查，確保大樓所有工程合法。八方日前便目擊有工程人員，拆走3樓露台嘅大型簷篷，換成活動式小型帳篷，既符合法例要求，又可以為同事遮風擋雨，兩全其美。至於位於5樓用嚟種蘭花嘅玻璃小溫室，就成個人間蒸發咗，變成一塊平地。正如林公公所講，主動清拆疑似僭建，可以釋除外界疑慮，八方相信壹傳媒大樓僭建事件可以告一段落。</p></body></html>