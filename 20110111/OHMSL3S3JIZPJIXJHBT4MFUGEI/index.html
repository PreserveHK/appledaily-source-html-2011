<html><header><meta charset="utf-8"><title>先扑窗　再爬牆　後「跳樓」中年漢：個個當我儍</title></header><body><h1>先扑窗　再爬牆　後「跳樓」<br>中年漢：個個當我儍</h1><p>【本報訊】有精神病紀錄雞檔工人，昨晨登上灣仔道一幢無保安員的舊樓，先沿走廊用鐵鈎扑爛住客的花盆及窗戶，再從七樓天台爬出外牆危站大吵大鬧，又不斷掟雜物落街。事主身手靈活沿水渠爬落一樓簷篷後，宣稱「我家跳畀你睇」，隨即縱身跳落消防在地面張開的救生氣墊。</p><p>七樓天台沿水渠爬落一樓</p><p>涉案男子姓鄭，現年52歲，家住秀茂坪邨，在灣仔道附近一雞檔工作。昨晨8時許，鄭穿上水靴在雞檔開工不久，即手持檔口的鐵鈎登上灣仔道56至60號一幢舊樓，並沿走廊扑爛住客的花盆及窗戶，戶主紛紛致電報警。<br>之後鄭登上七樓天台爬出大廈外牆，沿水渠先爬落五樓僅一呎闊的簷篷，用水靴狂踩簷篷瓦片，部份瓦片跌落街。鄭又大吵大鬧，消防員到場在地面張開救生氣墊，鄭見狀大嚷：「拎開佢，我自己嚟，你收返佢！」其間鄭挨坐在牆邊，將自己的手機和手鏈等掟落街，引來大批途人圍觀。<br>之後鄭繼續向下爬，並向街上人群大聲疾呼，「個個當我黐線，當我冇料到！當我儍o架！」鄭僅用三分鐘已爬到一樓簷篷，他大叫：「你哋睇我跳彈床呀，我家跳畀你睇！」隨後一個側身翻跳落氣墊，消防員趁機將他包圍制服。鄭被警員帶走時大叫：「任你宰割，你鍾意點就點，五馬分屍啦！」鄭涉高空擲物及刑毀被捕，經調查後被反鎖送院，其間大喊好痛，擾攘近一句鐘先送律敦治醫院，稍後再轉送東區醫院精神科接受治療。
</p></body></html>