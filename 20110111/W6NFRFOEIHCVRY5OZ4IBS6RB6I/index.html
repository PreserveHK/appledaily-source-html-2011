<html><header><meta charset="utf-8"><title>smartBRABUS　讓子彈飛</title></header><body><h1>smartBRABUS　讓子彈飛</h1><p>唔好齋睇佢身形細細粒，以為佢好蝦，備有102匹馬力，但車重只有820kg全新2011年版smartBRABUS，踩盡油門飆住去，好玩過唔少辣車！加埋頭尾尖兼圓碌碌的身形，成粒子彈咁周圍飛。想再過癮啲，開埋個軟篷迎風吹，超爽的享受又點可以停！<br><br>記者：許維雅<br>攝影：梁細權<br>Model：Rika@GME</p><p>配備落足料</p><p>當平治宣佈新一代smartfortwo到港時，眾人都將焦點落在車價$99,000的超筍pure版，實屬無可厚非。不過馬力只得61匹的入門版，始終適合新手代步。愛享受速度的話，目標當然是新一代smartBRABUS，率先來港讓記者試車的，是價錢最頂級的開篷cabrio款式。<br>外形方面，依舊有更醒神的Xclusive包裝，全車裝上動感包圍，配襯全新設計的前16吋後17吋BRABUS專用合金輪圈，效果自然比普通版搶眼得多。再加上油缸蓋、波棍頂及輪圈都有BRABUS標記的B字，不論是否覺得辣味有所升級，起碼都感受到落足料的配備。<br>新一代smart除增加車身及安全車體結構的顏色選擇之外，軟篷亦多了紅色及藍色自由配襯，只可惜試車呢部係黑色軟篷，未有現貨睇，但外形出位的smart又點可以錯過咁Sharp的顏色，車主不妨花啲心思撞出心水顏色。</p><p>LED日間燈融入平治</p><p>我最鍾意的地方，是由霧燈改為一字形的LED日間燈組合，感覺更融入平治大家庭，滿足虛榮心之餘，又可發揮日間行車更安全的實用功能。</p><p>馬力勝pulse版31匹</p><p>屬smart御用改裝公司的德國BRABUS，將BRABUS重新調校過1公升引擎，令馬力輸出輕微提升4匹至102匹，比起pulse版多出31匹馬力，車仔頓時變了粒子彈仔，0-100km/h加速只需8.9秒，加上無mhd停車熄引擎技術減低起步的輕微遲緩，踩盡油門帶來超正暢快感，開了篷玩就更爽。代價當然是油耗比pulse版的4.3L/100km增至5.2L/100km，以油價$15/L計算，都是$0.78/公里，依然抵玩！其次是二氧化碳排放量為每公里119克，相對無咁環保。至於車價貴pure版一倍以上，求代步還是求豪華玩樂，閣下自算了。</p><p>還記得第一次揸smart的pulse版，誤以為車仔細細好易操控，點知原來軚感、油門及迫力都比較實，好似玩高卡車，男人大叫好玩，有真實操控感。今次再試揸smartBRABUS，不知是否早有心理準備，還是性能及操控有所調節，兩者互相配合下，揸住部長闊高只有2,727×1,752×1,555mm的車仔周圍攝，的確有越揸越過癮的感覺。</p><p>BRABUSXclusiveCabrio規格</p><p>引擎：999cc直三<br>馬力：102hp/5,800rpm<br>扭力：147Nm/2,800rpm<br>傳動：5前速自動波<br>售價：$238,000<br>查詢：34288666（smartHK）</p><p>周末周日親身試揸</p><p>想試坐呢部全新smartBRABUS，親身感受一下有乜唔同，可於本周末到九龍灣的平治車展參觀。<br><br>日期：1月15日至16日<br>時間：10am-7pm<br>地點：九龍灣MegaBoxL5</p></body></html>