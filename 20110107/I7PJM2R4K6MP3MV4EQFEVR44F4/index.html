<html><header><meta charset="utf-8"><title>馮仁昭四圍超：周慧敏帽子戲法谷個唱 - 馮仁昭</title></header><body><h1>馮仁昭四圍超：周慧敏帽子戲法谷個唱 - 馮仁昭</h1><p>計計吓，今年周慧敏（Vivian）已經入行25周年，喺3月19同20號佢會喺紅館舉行兩場「DeepV25演唱會」，日前佢為演唱會影海報，今次嘅造型會配襯好多唔同嘅帽，Vivian即場咁試戴影相，佢話同平時換好多靚衫影相感覺好唔同，覺得好新鮮。不過馮仁昭覺得Vivian戴咁多靚帽，始終唔及佢身上着上嘅低胸裝，露出白滑皮膚同豐滿上圍咁有睇頭。</p><p>為音樂特輯請嘉賓</p><p>Vivian表示上次06年開演唱會，乜嘢事佢都會緊張一大餐，幾乎大小事Vivian都要參與同負責，所以搞到壓力好大幾乎爆煲。今次Vivian已經學識盡量放鬆，就好似當日拍海報造型，今次事前佢就完全唔去參與，任由身邊工作人員將佢舞嚟舞去，咁樣反而令佢感覺樣樣都好新鮮又有驚喜。<br>今次Vivian影海報嘅靚帽，全部都係喺英國訂做，差唔多每頂都價值五位數字，而當日影相前後就影咗十幾頂帽，可見製作單位相當落本。另外，Vivian又為佢嘅新歌《盆栽》拍MV，撞啱天氣好凍，所以工作人員要出動三個暖爐放喺Vivian身邊一邊拍一邊取暖。至於稍後Vivian會為無綫拍音樂特輯，佢已碌盡人情牌，請咗鄭秀文、王馨平、蘇永康同谷祖琳做嘉賓。</p></body></html>