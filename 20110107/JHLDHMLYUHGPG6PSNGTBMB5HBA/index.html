<html><header><meta charset="utf-8"><title>E-PL2玩新Filter　暗黑回歸</title></header><body><h1>E-PL2玩新Filter　暗黑回歸</h1><p>點解背景會變咗《黑夜之神》，灰濛濛一片？呢個係最新M4/3相機——OlympusE-PL2嘅DramaticTone效果，新機加入新Filter，再結合手動操作進行微調、修正；若然想玩盡啲，你仲可選購LED觸鬚補光燈，微距暗位都無你符；想親自拍多一集《黑夜之神》？隨時Camera！<br><br>記者：陳國輝<br>攝影：陳陶鈞<br>Model：NieFung@ZModel</p><p>增強電影感　手動照玩</p><p>玩開PEN系，都知E-PL1因內置大量Filter，極受用家歡迎！例如模型、黑角、魚眼等，今次新機樣樣落齊，㩒幾個掣就搞掂！<br>此外，E-PL2今次更追加DramaticTone（戲劇性色調），效果類似喺陽光普照下，令到原來景象變得陰霾不定；當日實試，就發現除咗天空變得灰沉沉，就連眼下建築物亦變到好似死城咁款，最正係呢項功能唔止對應影相，用嚟拍片亦一樣無問題！<br>其他濾鏡亦加入兩至三款冷暖色調效果，值得一提係揀好Filter後，你可透過手動方式，調校光圈值、感光度等數據，自行改變Filter感覺，呢項分唇亦係新機先有。</p><p>芒大鏡頭細　贏上代</p><p>機身長、闊度115.4×72.2mm、重量317g，驟眼睇同上代無乜分別，但只要細心觀察，你就發現其實屏幕已作出重大改良！E-PL2雖然唔似GF2咁加入大量TouchScreen操作，但屏幕闊度亦加碼至3"，亦即比上代大咗約三分之一；跟機嘅Micro4/3鏡頭（14-42mm）亦比正常細咗同輕咗；不過最抵讚都係對焦速度，E-PL2明顯較上代爽快，用嚟捕捉小朋友或寵物嘅動作，肯定應付有餘。</p><p>濾鏡效果實試</p><p>好哋哋天朗氣清，雖然無乜藍天，但採用DramaticTone後，即變灰色一片，甚似Batman戲內罪惡之城，充滿電影感！</p><p>DetailsSnap</p><p>同場加映：觸鬚LED即插即着</p><p>講花臣，又點少得呢對外置觸鬚仔！佢十足外星人咁款，個Look超爆，同時仲配置兩盞LED燈，雖則火力未及一般閃燈咁強橫，但因為主攻微距拍攝，加上觸鬚可任意扭擰，點玩角度都得，所以實用性極高！佢仲有樣好處，就係插落機身即着，唔使額外供電，等你班發燒友喪玩Filter之餘，都仲多樣隨身法寶。</p><p>Profile</p><p>感應器：DSLRLiveCMOS<br>有效像素：1,230萬<br>自動對焦系統：ImagerAF<br>鏡頭接環：Micro4/3<br>感光度：自動ISO200-6400<br>影片：720p<br>儲存媒介：SDHC<br>屏幕：3"<br>體積：115.4×72.2×42mm<br>重量：約317g<br>查詢：Olympus（23762150）</p></body></html>