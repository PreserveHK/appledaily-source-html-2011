<html><header><meta charset="utf-8"><title>夏雨收服惡阿姐</title></header><body><h1>夏雨收服惡阿姐</h1><p>夏雨與汪明荃（阿姐）在無綫劇集《居家兵團》飾演兩夫妻，劇中二人性格各走極端，但不少場面和對白都和現實中的夏雨與太太相處似曾相識，他聽到阿姐在劇中鬧人的對白時，更覺得與其太太似模似樣。夏雨還自爆在家中是小男人，一切由太太作主。</p><p>無綫劇集《居家兵團》正在播映，夏雨和汪明荃這對金牌前輩再度合作，飾演夫妻檔，阿姐在劇中為了維繫家庭和經濟意見多多，相反夏雨的角色則唯唯諾諾，笑面迎人。</p><p>阿姐呻好唔抵</p><p>面對工作態度嚴肅的阿姐，夏雨輕易應對，他說：「佢份人好認真，變咗啲人唔敢接近佢，我哋識咗幾十年，所以相處絕對冇問題。」劇中二人飾演夫妻，夏雨大爆阿姐呻做女人唔抵，他說：「阿姐拍時都會問我，做女人咪好唔抵，付出咁多，咁辛苦，又要咁惡，我答佢：『全世界女人都係咁惡，我聽到佢啲對白同我老婆一樣，做女人係好唔抵，但佢又好接受。』最主要係肯同佢溝通，大家做到感覺。」<br>劇中這個家庭，令夏雨不時想起太太，他說：「現實生活我係小男人，屋企乜都係太太話晒事，男人喺外面也文也武，返到屋企都係阿媽話事。」<br>夏雨和阿姐在劇中有四名子女，除了鄭嘉穎外，其餘飾演子女的演員均為新人，夏雨稱讚後輩落足心機，但有待磨練，他說：「後生會有自己一套，我唔會堅持佢哋要跟我，自己會不斷變，所以較易同對手合作。」
</p><p>唔奢望收視爆</p><p>年前夏雨主演的《溏心風暴之家好月圓》為他帶來視帝殊榮，今次《居》劇被安排台慶過後播映，夏雨直言難以期望，他說：「套劇係溫馨小品，唔會期望爆到七彩，好似《溏心》咁，我會視為一套唔錯嘅入屋劇集。」<br>採訪：卓寶花　攝影：陳慧安</p></body></html>