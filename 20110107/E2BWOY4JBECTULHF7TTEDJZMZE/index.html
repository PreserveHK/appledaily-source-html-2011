<html><header><meta charset="utf-8"><title>大隻型男呵護你　寶馬X3　溫柔×3</title></header><body><h1>大隻型男呵護你　寶馬X3　溫柔×3</h1><p>估唔到BMWX3行貨咁快到港，先行部隊有28i，內櫳依舊豪華舒服、柔情似水；8速波箱順暢易揸，畀到你女王嘅駕馭感，最重要係引擎有力得嚟夠溫馴。三大優點加埋，仲唔係你朝思暮想嘅大隻男朋友？<br><br>記者：徐影龍<br>攝影：譚盈傑　<br>Model：Hazel@GMEModels</p><p>溫柔　線性加速耗油低
</p><p>剛喺美國狠試完新X3，其中35iMan到不得了，男人對佢愛錫程度可媲美家中嬌妻。另一款28i火速到港，雖外表長相跟大哥35i一樣，不過引擎配置換上3.0L直六，車格可算跟38i有着明顯分野。<br>男人一味要多，引擎容量、Turbo最好乜都夠勁，反而行NA嘅28i，會吸引到一班非追求性能、偏向實際嘅用家。事關自然吸氣引擎，耗油較低，加速時亦更為線性，不會出現TurboLag頓挫感，310Nm扭力峯值係2,600轉出現，儘管馬力達到258匹，加速力仍順勢拾級而上，唔會喺爆發時嚇你一跳，相當之溫柔體貼。</p><p>體貼　豪華設備服侍周到</p><p>X3大改款，最重點係體積增大、軸距增長，比舊款更具氣勢，加上頭尾燈齊齊畫上一道「銀眉」，望落勁有台型。坐上車，不論乘客或司機位，均明顯感受到空間嘅闊落感，五個座椅亦軟熟舒服得無與倫比，女士會更Buy佢嘅一堆豪華體貼設備，如全電動天幕式天窗，增加開揚感幫你減壓提神；前後獨立恒溫空調，為你噓寒送暖；後泊鏡頭實後方，讓你舞住咁大架車都依然泊得四四正正；550公升特大尾廂，畀你盡情Shopping安放戰利品；加埋電動尾門，開閂時亦可保持淑女形象，咁體貼，隨時好過男朋友。</p><p>信賴　電子波棍夠溫柔</p><p>有外形又識人，一定引嚟不少狂蜂浪蝶，不過你放心，X3就如發哥對發嫂一樣咁值得信賴，原因係儘管馬力達到258匹，但憑藉8速Steptronic波箱之助，升降波段反應相當迅速，面對繁密燈位、上落山路及急彎，檔位判斷均十分準確，齋以D波走天涯，亦唔會有慢半拍之感。四驅系統依舊出色，TCS、防滑差速等調校得好細緻，整段西貢之旅遇到大大小小彎位，X3仍然好靈活，當然一時興起，亦可玩玩+/-波，享受一下高轉加速或拖波收車嘅駕駛樂趣，就好似騎住一隻忠心耿耿嘅獅子一樣，要快要慢悉隨尊便。</p><p>BMWX3xDrive28i</p><p>引擎：2,996cc直六<br>馬力：258hp/6,600rpm<br>扭力：310Nm@2,600-3,000rpm<br>傳動：8速Steptronic+/-波箱<br>售價：$519,000<br>查詢：BMWHK</p><p>同場加映<br>BMW地道Apps方便港人</p><p>寶馬總廠一向有搞開E-Magazine，香港廠方亦好積極，搞咗個品牌iPhoneApps，有齊香港BMW賣緊嘅熱門車款，除咗必有嘅即時換色、換軨、360度旋轉車身同Wallpaper下載外，仲有BMW本地發佈會或活動嘅介紹同短片。最體貼係直駁GoogleMaps，將最近你嘅Showroom或維修中心，以最快捷路徑顯示出嚟。我貪心啲，希望各大廠商唔好掛住iPhone，出多啲高解像度嘅iPad版就好喇！<br><br>Apps搜尋字：BMWHK
</p></body></html>