<html><header><meta charset="utf-8"><title>李光耀．星加坡 - 左丁山</title></header><body><h1>李光耀．星加坡 - 左丁山</h1><p>復活節假期中，不少朋友往星加坡旅行，惡佬明係其中一位。惡佬明身為地盤總監，建造經驗豐富，今次久別星加坡十幾年之後，舊地重遊，最令佢印象深刻嘅就係星加坡城市建設。住在金沙酒店，親身體驗新填海區，好佩服星加坡做事劍及履及，絕不拖泥帶水，如果係香港，剩係諮詢與環評，跟住有人申請司法覆核去反對，郁吓就係十年，最佳例子就是啟德與西九地皮，至今仍然曬太陽。人地星加坡在此十年間已建成最新一個CBD，為大量外資銀行、基金公司提供充足寫字樓面積，呢啲外資行想嚟香港開公司，聘請本地人都未必得，因為中環唔夠寫字樓，新嘅CBD（如西九）就只有一間ICC呀。惡佬明嘆一聲：「再過十年香港依然故我嘅話，點同星加坡爭呀？」<br>我地爭新聞自由排名就得囉，香港不少評論員成日講起星加坡就話好，狠批特區政府無能力，其實佢地身在福中不知福，亂咁噏！華盛頓有個機構叫做FreedomHouse，每年調查世界各地嘅新聞自由程度，列出排名榜，北韓包尾，排191，中國排181，大家都知道北韓與中國嘅新聞自由程度，毋須多講。第一名有四個國家，就係芬蘭、愛爾蘭、挪威、瑞典，英國排到26、美國24、德國19、日本32、台灣47、西班牙47、法國40、泰國124、南韓70，我地香港呢？係中游分子，排第72，與意大利相同，不過不失啦，至於星加坡，排第到151，仲低過伊拉克144，於此可見，國際人士唔認為星加坡有新聞自由。於是乎，星加坡有冇電台評論員好似香港烽煙節目主持人咁多聲氣呢？梗係冇啦，冇咯喎，星加坡政府耳根清靜，話填海就填海，話起路就起路，邊度有人去申請法援做司法覆核反對星加坡政府o架？即使有，我地幾時見過星加坡政府打輸官司？<br>李光耀最近接受華爾街日報訪問，指西方民主未必處處適用，但全世界都需要一個強大穩定嘅美國嚟維持秩序！佢認為中美互相需要，不會有大衝突，中美競爭之下，李光耀睇高美國一線，因為美國社會夠包容，而且美國講英文，英文可以吸引世界人才喎！</p></body></html>