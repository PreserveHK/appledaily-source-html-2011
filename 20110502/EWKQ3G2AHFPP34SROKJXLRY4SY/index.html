<html><header><meta charset="utf-8"><title>《魔法擂台》掀罵戰魔術師不甘受辱　上網鬧評判</title></header><body><h1>《魔法擂台》掀罵戰<br>魔術師不甘受辱　上網鬧評判</h1><p>無綫《魔法擂台》險成真擂台，前晚第五集其中參賽者李浩鋒，疑不甘受評判侮辱，前日將一段自拍片段放上YouTube反擊，聲稱遭判評侮辱，引起網民頗大迴響。不過當日在場的莊思敏力撐評判說：「佢（李浩鋒）講嘢都唔係好有禮貌。」</p><p>前晚《魔法擂台》播出第五集，當中獲最低分的參賽者李浩鋒在節目播出後將一段4分多鐘自拍片段放上YouTube，指遭節目評判之一、香港魔術家協會會長譚永銓（Albert）和台灣魔術家協會副會長程廣生（Erick）出言侮辱，由於有關對話在播出街時被無綫刪掉，他指過往不少參賽者也有類似遭遇，所以站出來講出真相。</p><p>被嫌水準低嘥時間</p><p>李浩鋒在片段中說：「我去到錄影時已經聽到Erick好囂張咁同人哋講：『我第一日已經鬧個參賽者，話你變啲嘢留番嚟煲醋啦。』咁樣鬧人哋都有嘅？」李浩鋒指他表演期間Erick與Albert不停傾偈沒留意他表演有欠尊重。他續說：「我做銀仔魔術時，camera錄得唔夠快，追唔到我隻手，所以要補拍番啲鏡頭，佢（Erick）就話：『你啲技術好有問題，要補拍咁多個鏡頭就知啦，嘥晒我哋評判嘅時間，我趕住返屋企瞓覺o架！』我覺得你真係侮辱緊我喎，所以我先至會講咗句：『咁其實你可以唔嚟吖。』講完呢一句，就發生咗件疑似恐嚇嘅對話，就即係黑口黑面咁講：『你係咪想消失呀？』咁係咪恐嚇我呢？」<br>李浩鋒再說：「會長（Albert）講嘢其實都好過份，佢話：『玩魔術唔需要啲好華麗嘅道具，所以咪華麗喺件衫（指李浩鋒衣着）？』之後我話：『梗係啦，輸人不輸陣。』森美話：『講到好似嘍打咁喎。』會長就話：『係呀，擂台吖嘛，梗係嚟嘍打o架啦！不過你要識打先得o架，好對唔住，我覺得你唔識打！』聽完我真係好想問佢，但俾森美㩒住咗，我當時想講：『係咪要好似會長你扭屎忽花咁樣先叫做識打擂台呢？』點解你要侮辱我？你侮辱我，我都唔需要畀面你。」</p><p>莊思敏：佢唔輸得</p><p>當日有份擔任嘉賓的莊思敏，昨日指評判確曾講過相關說話，但力撐評判說：「真係咁講，但我覺得Erick係帶動氣氛，嗰個魔術師技術一般，佢好多甩漏穿崩，導致我哋要補拍，Erick佢哋係苛刻啲，我覺得Erick言語間冇侮辱成份。佢問係咪想消失，意思係問係咪想我變走你，我又唔覺有恐嚇成份，當時氣氛係有小小僵，因為個參賽者又好似有啲怒火，同埋佢講嘢都唔係好有禮貌，呢個男仔好唔接受人哋意見，我覺得問題唔喺評判度，係個參賽者唔輸得。」<br>無綫外事部副總監曾醒明則回應說：「節目會搵專業人士做評審，佢哋有佢哋獨特風格，可能評語比較直接，令參賽者聽落有啲唔舒服，相信係聽者有意啫。」<br>採訪、攝影：林妃、溫敏芝</p></body></html>