<html><header><meta charset="utf-8"><title>中石化入油至抵　記住開口問</title></header><body><h1>中石化入油至抵　記住開口問</h1><p>眾人皆知買車容易養車難，睇見油價起勢咁升，做車主都咪話唔心寒！想慳番啲油費，油公司啲優惠又鬼咁難捉摸，所以今日就比拼四大油公司，睇吓近期邊個至抵？結果中石化以至抵價跑出。唔想有限制齋入中石化，去到邊度入油都可慳盡一分一毫？咁大家記住要多卡旁身喇！<br><br>記者：許維雅<br>攝影：伍慶泉<br>模特兒：Eagle</p><p>四大油公司比拼</p><p>想知道邊間油公司最抵，我哋揸車去咗旺角區四間油公司扮入油問優惠，結果間間所用嘅慳錢法寶都唔同。值得一讚嘅係雖然我哋全程混桔，但間間油公司嘅職員服務態度都好好，下次入油，大家唔怕慢慢比較。</p><p>調查日期：3月28日<br><br>當日油價：$16.17（較平級別汽油）</p><p>中石化：我平但我飄忽<br>最平$14.07</p><p>首個職員話入$330以上可以每公升平$1.6，但轉頭第二個職員又話要入$400以上，咁都未算飄忽，同日走入元朗壆圍油站再問，入$400會變咗平$2.1，職員解釋優惠有幾多，係來自佢哋手頭上嘅優惠券，佢哋有多啲券在手，優惠就大啲。中石化嘅優惠不停變，大家不妨唔怕醜唔怕煩問多幾區，密啲去問，捉緊平$2.1嘅機會，因為申請中石化油卡都係平$1.25咋！</p><p>地點：旺角窩打老道油站</p><p>加德士：最緊要有滙豐卡<br>最平$14.28</p><p>已取消積分卡優惠嘅加德士，想慳番啲，一定要有多張銀行信用卡，滙豐平得最多，可以即減5%，而恒生、渣打或大新就減4%。若然你好彩有埋汽油優惠券，入滿$400即送$30，等同每公升$15.04，再有滙豐卡九五折，即係$14.28/公升，不過啲油券一樣咁飄忽，唔知邊度有得攞？</p><p>地點：旺角窩打老道油站</p><p>Esso：即場申請積分卡<br>最平$14.87</p><p>ESSO積分卡着數最多，入油即時每公升減$0.7，加埋可以即場扣積分換油，賬面上夾埋可以每公升平$1.3，可以即場申請即時慳，不過入油積分就要幾星期後先有得用。若然無積分卡，有AE信用卡都可以即時平$0.7。</p><p>地點：旺角窩打老道油站</p><p>Shell：買得多平得越多<br>最平油價　視乎簽賬額</p><p>Shell積分卡可以每公升平$0.6，其實只要畀現金，職員都有積分卡幫你減，不過慳得最多係citibank信用卡，零售簽賬消費一次，入油可以平$0.7，簽賬過$1,000再平$0.1，Shopping越勁越慳得多。</p><p>地點：旺角亞皆老街油站</p><p>油價計算機　Keep住Update</p><p>有人話Shell好，有人嫌加德士燒油燒得快，亦有人話燒得快即係靚油，都唔知信邊個好！阿媽話貪平無好，諗住嘗試求證邊間油公司啲油最好，結果？運輸署回應話唔關佢哋事，消委會就話無比較過汽油成份，只有一個油價計算機於網址內供市民參考。<br>汽油價格同優惠都日日鮮，有呢個計算機Check住油公司啲優惠都唔錯，因為網頁內列明油公司啲優惠都幾清楚，資料都幾準確，除咗優惠比較飄忽嘅中石化同我哋嘅調查有少少出入，同埋唔識結合優惠攞着數外，基本上用來Check住每星期更新優惠及比拼油價都係幾好嘅途徑。</p><p>香港油係靚米</p><p>究竟邊個牌子啲油好，好難找答案，不如聽聽香港汽車會副會長江日雄嘅意見，「每間油公司都唔會將溝油嘅Formula公諸於世，所以實在好難有根據比較。在於我立場，就間間都入，間間都試過，最緊要順路就腳，因為我個人覺得唔會有太大分別。當然，你要細分燃燒效果，添加劑唔同係會有些少影響，不過大前提一定係香港入得嘅油絕唔會影響汽車零件，因為香港嘅油以國際標準來計算，質素已經幾高，道理好似食飯咁，米有唔同口感，但一定唔會影響健康！」</p></body></html>