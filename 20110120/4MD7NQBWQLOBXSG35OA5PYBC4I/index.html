<html><header><meta charset="utf-8"><title>青心直說：超級拖鞋王踩入香江 - 胡孟青</title></header><body><h1>青心直說：超級拖鞋王踩入香江 - 胡孟青</h1><p>江蘇省東台市有位仁兄孫曉平，於98年亞洲金融風暴期間同新婚太太雙雙失業下崗，窮則變變則通，01年隻身由北京去非洲塞內加爾闖天下，打工一年，發覺當地工業極落後，生活物資全賴進口，又因天氣炎熱，居民喜歡着拖鞋多過皮鞋，於是把心一橫借錢兼賣埋鄉下間屋，由溫州進口廉價拖鞋做起生意，漸漸擴展到有足底穴位按摩功能嘅保健拖鞋，仲諗到喺鞋底加防滑、耐磨同吸麈力功能嘅品種，又開拓室外休閒拖鞋同可襯時裝嘅拖鞋，每年生意額800萬元人民幣，被喻為非洲拖鞋王。<br>唔好睇小一盤小生意，肯動腦肯創新隨時搵到商機，做得夠大夠強上埋市都得。相信唔少人都見過，自己踢緊街邊賣128蚊稍有設計嘅拖鞋，同款喺名店竟然標價800幾蚊。成立於1999年嘅寶峰時尚（1121）係內地出口拖鞋龍頭，亦係Walmart全球200家供應廠商之一，而拖鞋就更係獨家，每年超過1000款設計，亦係GUESS、迪士尼、H&amp;M、POLO等品牌嘅OEM。</p><p>寶峰都算內需股</p><p>集團自07年起，年均複合銷售及盈利增長分別為17.1%及0.9%，截至2010年9月底，9個月營業額按年增長48.9%至6.34億元（人民幣．下同），純利更增1.3倍至1.04億元，自有品牌為寶人牌及寶峰牌，其餘為OEM產品。寶人牌專攻中高檔市場，平均每對鞋出廠價47元；寶峰牌則主攻中低檔市場，出廠價平均13元，因毛利較OEM高，雖以3折售予經銷商，毛利仍達42.2%及38.1%，至於OEM出廠價平均每對14元，毛利只有29.6%，自有品牌佔盈利比重由07年6.3%，升至去年9月底45%；寶人、寶峰及OEM分佔整體營業收入26.8%、10.7%及62.5%。<br>假如能以15倍PE定價，相信又係經一番收集後可以突圍嘅新股，唔好忘記，拖鞋都係內需，亞洲仲有好多新興市場如熱辣辣有1億人口嘅菲律賓同4億人口嘅印尼，都係佢嘅目標市場。<br><br>胡孟青<br>作者為獨立股評人</p></body></html>