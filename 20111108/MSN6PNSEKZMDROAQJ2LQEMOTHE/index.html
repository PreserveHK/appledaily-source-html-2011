<html><header><meta charset="utf-8"><title>家宅男女：電腦椅前傾　胸腰更挺</title></header><body><h1>家宅男女：電腦椅前傾　胸腰更挺</h1><p>屋企最重要嘅傢俬，除咗床，就數到電腦椅！HomeOffice、上網追劇，一日埋電腦位三、四粒鐘走唔甩，公司嗰張唔到你話事，屋企嗰張囉喎，教完你點揀即刻拍板做番老細自己話事！<br><br>記者：朱崇德<br>攝影：蔡家輝<br>Model：Mia@GME</p><p>TakeAGlance：達爾文加個轆</p><p>辦公椅可以話係電腦椅前身，根據維基網資料，估唔到佢竟然同《進化論》嘅達爾文有關！簡單講，達爾文為咗方便自己做採集標本研究，坐住張椅碌嚟碌去拎嘢，於是就喺椅腳加轆，就係咁改造咗一張普通座椅，可以話係辦公椅嘅前身。</p><p>電腦椅，Checkit！</p><p>揀電腦椅「係咁意」試坐並唔足夠，仲好易俾第一印象蒙騙！事關張椅有機會經上一手試坐而調校過，未必即刻切合你身形，所以事必要「手多多」，左校右校，唔怕面懵試均真。</p><p>1.手柄：手臂自然成90°</p><p>手枕必須可調整，令手臂自然垂直呈90°最佳角度！既可減輕肩部壓力，上身重量亦因手臂得到承托而分散，大大減輕腰背受壓。一些高質電腦椅，手柄更可向內或外八字橫向調校，就番手部擺位對應枱面電腦鍵盤、滑鼠位置，令整個前臂全程緊貼手柄之上。</p><p>2.椅高：腳板垂直放平</p><p>最佳椅高係當你坐上之後，腳掌自然垂放地面，膝蓋內側與坐墊留有一至兩隻手指位空間，太貼會有頂腳感覺；虛位太多又會唔夠承托，坐得耐好易攰。</p><p>3.坐墊：微微前傾腰更直</p><p>坐得耐腳痹同膝蓋屈曲角度過大或過細、影響血液循環有關！一啲體貼設計，坐墊最前端會做成微微前傾，何解？就係令膝蓋角度稍稍高於90°（約高3-5度），上身就會自然微微前傾，令腰部更挺直！如果膝蓋等於或低於90°，人就會不期然弓起條腰，引致腰痛。</p><p>4.椅背：可調校「腰頂位」</p><p>某啲椅背會呈「大肚」凸起狀，呢個就係腰頂位！最佳腰頂位置應該托住背部、肩胛骨對下兩邊凸起肌肉，阿媽會話呢個係「豬扒位」！高價電腦椅腰頂位更可以自行調校高度，切合任何人的體形。</p><p>5.椅轆：硬轆加張地毯</p><p>有人話軟地用軟轆、硬地用硬轆，請教aluminiumDirectorDavid：「好多人怕硬轆會壓凹如木板呢類軟地板，但係凹痕其實同人體加椅嘅重量有關，軟硬轆結果都係一樣，加張地毯先真正起到保護地板作用。」</p><p>6.面料：輕磅玩網重磅要皮</p><p>近年興起網料做椅面，貪佢疏氣又舒適，不過唔係人人啱坐，就如筆者係超重磅人士，一坐上去，網料完全凹陷，承托力不足；重磅人士如我就要改選布料或皮料。</p><p>﹝靚玩類﹞<br>懷古大班Look：</p><p>電腦椅唔係一味講功能，有時都要同屋企陳設配合！呢張椅仲係現時流行皮面釘鈕，椅面有少許凹陷弧度，舒適感出晒嚟。<br><br>DELUX$1,590/c
</p><p>玩味織皮：</p><p>靠背皮織設計，配圓柱式皮套手柄，玩盡現代感。設計方方正正，平凡中見精細，最適合現今簡約家居主義用家。<br><br>WEB-WHEELA$1,390/c</p><p>簡約黑撞白：</p><p>潮玩近年倡導嘅簡約主義，全膠料設計，座椅部份一個模倒模而出，全無夾口位，感覺係一體成型！有白、藍、橙、灰、黑多色，最重要價錢唔太貴，現代主義家居最合襯。<br><br>Spoonchair$4,999/a</p><p>OldSchool設計：</p><p>椅背是一整塊厚皮製成，緊貼背部弧度，再加上粗邊電鍍銀框架，令佢更顯貴氣。<br><br>TUCKER$1,390/c</p><p>﹝功能類﹞<br>博物館珍藏級：</p><p>HermanMiller嘅Aeronchair係94年嘅設計，椅身網料，手柄可上下及內外八字橫向調校，椅背上下調校式腰頂，Seat位獨門ForwardTilt功能，即係微微前傾令坐者腰部挺直。老實！現時大部份同類椅都跳唔出佢個框框，致令佢贏得美國紐約MuseumofModernArt成永久收藏！銀灰為Titanium特別版，平玩有黑魂普通版，$9,500便宜好多。<br><br>AeronchairTitanium$13,000/a</p><p>電腦椅玩按摩：</p><p>係按摩椅又係電腦椅，椅身設計符合人體工學，椅高、頭靠、背靠可微調。除可全身按摩，更可針對頸、肩、背或臀部作重點按摩，香港人家居空間有限，一椅兩用，抵！<br><br>uJazz$6,980/b</p><p>自動調節靠背軟硬度：</p><p>佢係Humanscale巔峯之作！最強係佢嘅機械連動性：只要坐低，將手放於手枕，佢就會就住你嘅體重回饋相對合適的靠背軟硬度，Fit任何人士。另一賣點係頭枕，就算半躺椅上，靠佢嘅獨特連動設計，仍可保持水平視線。<br><br>FreedomChair$16,999/a</p><p>人氣熱賣：</p><p>椅背玩網狀兼特高，仲有可調校高度頭枕，手柄可前後、左右、高低及八字形調校，價錢仲相當抵玩。<br><br>IOOOfficeChair$4,800/c</p><p>a.Aluminium（25465904)<br><br>b.OSIM（27902300）<br><br>c.G.O.D（28905555）
</p></body></html>