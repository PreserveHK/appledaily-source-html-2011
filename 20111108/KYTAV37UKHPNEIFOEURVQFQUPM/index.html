<html><header><meta charset="utf-8"><title>富士復古DC　扭鏡開機即Shoot</title></header><body><h1>富士復古DC　扭鏡開機即Shoot</h1><p>一部X100，令富士喺相機界再成矚目品牌，日本地震時，儘管被炒上二萬元天價，仍然周街缺貨。食髓知味，入門版X10就延續呢股復古熱。外表依舊大玩Vintage風，更加入扭鏡開機、HD拍片、360°全景相等功能。樣唔夠「大佬」咁Chok，但更多功能兼平一大截，難怪一眾DC友喺網上勁讚。<br><br>記者：韓繼聰<br>攝影：譚盈傑<br>Model：TinaLi@InterplayWorkshop</p><p>復古風潮×高品質影像</p><p>同X100一樣，單睇外形可能會以為X10係部舊式RF菲林相機。機身金屬感強烈，加上大幅蒙皮覆蓋，極具古典相機氣質。機頂嘅轉盤同鏡頭上的變焦環，亦增添了仿古的操作手感。影像方面，X10採用了富士新研發千二萬像素2/3吋EXRCMOS，配Fujinon四倍光學變焦F2-F11大光圈鏡頭。實拍試相，色彩亮麗自然，影像銳利，雜訊控制亦相當好。當然唔少得嘅係佢嘅菲林模擬模式，令拍出來的相片更具層次和質感，出來的效果與X100同樣理想。<br>另外，X10更具備比X100更強連拍功能，高品質相片可達7fps！可惜嘅係，未有沿用X100的光學電子觀景器，只換嚟具變焦功能、85%視野率的純光學觀景器，未能在取景同時了解拍攝資訊，令觀景器實用性大減。</p><p>新加全高清拍攝</p><p>話就話係X100「細佬」，但其實呢個「細佬」真係多咗唔少新功能。好多人都奇怪X100無FullHD拍片，今次X10就無走漏，支援1080p全高清拍攝外，亦可在拍攝同時使用手動光學變焦，令鏡頭更具變化和彈性。另一賣點，係同樣可使用模擬菲林模式，配合大光圈鏡頭，可輕鬆營造電影感片段。<br>除咗拍片大Upgrade，全景模式亦夠好玩，一般全景模式大多去到180°就玩完，X10就玩夠360°！即時試玩，揸住部機順住相機指示自轉一圈，即刻完成一條長長嘅全景相，相片處理極快，連接效果可以話冇乜破綻。全景模式有齊上下左右，範圍可達120°至360°，五種角度拍攝，自由度極高。作為平價版，X10功能似乎更全面，雖然外形同工藝無X100咁吸引，但$4,980呢個價絕對抵買！</p><p>X100香港限定色</p><p>細佬X10推出，大佬X100亦有新搞作。X100靠住一陣濃到化不開嘅古典味，俘虜咗一眾潮人嘅心。今次佢就推出香港限量版新顏色，將原有黑仿皮，換成褐黃壓紋真皮，將其復古風進一步昇華！此特別版以套裝形式發售，每部相機均設證書加機身編號證明，獨一無二，夠晒矜貴！</p><p>FujifilmX10</p><p>像素：1,200萬<br>感光元件：2/3吋EXRCMOS<br>感光度：ISO100-12800<br>鏡頭：Fujinon28-112mmF2-F11<br>快門：30秒-1/4,000秒<br>屏幕：2.8吋LCD<br>儲存：SD/SDHC/SDXC（UHS-I）<br>體積：117×69.6×56.8mm<br>重量：350g<br>查詢：富士攝影器材（24063225）</p></body></html>