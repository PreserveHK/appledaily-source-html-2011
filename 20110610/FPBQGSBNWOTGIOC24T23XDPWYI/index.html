<html><header><meta charset="utf-8"><title>食典2：零距離沙灘　成日食早餐</title></header><body><h1>食典2：零距離沙灘　成日食早餐</h1><p>「零距離」呢個Term，有啲安全用品會用，賣樓廣告都會用，不過硬係唔覺有幾「零」。身處大浪灣，我終於感受到呢個Term嘅真正意義，茶座正正開喺沙灘側邊，出品達酒店級水準，不過Sorry，都係要你做西人，繼續舞刀掄叉，筷子免問。<br><br>記者：朱崇德<br>攝影：王文忠<br>Model：Betrys</p><p>老外寧靜國度</p><p>提起大浪灣，好多人只知呢個海灘夠大浪，係滑水勝地，相比大澳同赤柱位置較吊腳，所以人流較少。不過正因為咁，呢個沙灘少咗好多「死o靚仔」客，變相多咗分寧靜，加上水深沙幼，好多西人都視大浪灣為度假勝地，啱嘅，靜靜哋，咁先叫享受嘛。<br>初頭有幾分驚，上「開飯網」查資料，明明話「大浪灣茶座」已經執咗N年，好彩嚟到現場依然健在，老闆Eric話：「大浪灣茶座最早其實都係由我做開，幾年前由我一位外國朋友接手，後尾佢唔做，我再承接番嚟做。」食物出品，好老實，仍然一貫歐陸風味色彩，「少年食神都係呢度常客，一食半份Menu。」你就諗到呢度有幾好食啦。<br>講最有英國傳統風味嘅菜式，一定係英式早餐，烘麪包、豬肉腸、焗黃豆、炒滑蛋，睇落好平常，但味道係一流之中一流。如果話你知，茶座學足外國人傳統，玩埋Alldaybreakfast又點睇呢？無論你早午晚，任何時間都可以食到英式早餐，「放假你會唔會一早起身？尤其外國人，早一晚飲咗酒，第二日下午過後先起身，亦有可能瞓到傍晚先起身，一起身要佢哋食個正餐，好Heavy啫。」聽落好無道理嘅原因，喺呢個完全度假Feel嘅國度，變得簡單合理化。
</p><p>芝士流入口</p><p>呢度嘅烤雞配蘑菇及青椒薄餅，同樣走意式風味，附近好多西人鍾意Takeaway，話佢有真風味喎！純脆薄餅底，烤焗得有如曲奇般香脆兼超薄，芝士溶到近乎變水，可以一絲絲流入口。由於爐火超猛，快焗之下，青椒、洋葱仲有股生生哋嘅辛辣味，即叫即做，就係多咗呢份享受。BaconCheeseburger亦係熱賣菜式，用新鮮新西蘭肉眼扒同冧肉新鮮打造，厚身香煎啖啖肉汁，不過個人最愛係墨西哥雞卷，鮮雞肉簡單用橄欖油香草輕輕醃過再香煎，入口極惹味，紅黃椒、沙律菜極鮮嫩，完全無油感覺，脆口又Juicy。</p><p>（大浪灣泳灘/28094933）</p><p>食冰淇淋時間到！</p></body></html>