<html><header><meta charset="utf-8"><title>中環在線--張華峰：金勞詹得把口 - 李華華</title></header><body><h1>中環在線--張華峰：金勞詹得把口 - 李華華</h1><p>代表金融服務界嘅立法會議員詹培忠（圖）一早講明，做咗十幾年議員，明年立法會選舉唔再玩。<br>但係，證券學會永遠榮譽會長張華峰就睇死金勞詹得把口，最終都係唔玩又玩。<br>咁又係，試問金融界有邊位可以好似詹議員有咁大影響力。<br>自從金勞詹話唔玩，市場就估，金利豐老闆娘朱李月華同張華峰最有機會出選。朱太已表明心迹，雖然鍾意幫業界做嘢，但唔鍾意做議員咁困身。至於張華峰就講笑話，自己屋企有僭建，費事俾人捉，唔會選咁話。</p><p>驚僭建被捉唔參選</p><p>雖然係咁講，張華峰好關心業界發展，佢曾經建議將家幾個業界組織合併成一個大組織，增加同政府或監管機構講數嘅牙力，又提議仿效貿發局，成立一個金融發展局，可惜全部未得到認同。</p></body></html>