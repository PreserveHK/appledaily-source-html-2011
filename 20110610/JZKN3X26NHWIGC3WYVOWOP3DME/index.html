<html><header><meta charset="utf-8"><title>送三大Option　528iA陽光情人</title></header><body><h1>送三大Option　528iA陽光情人</h1><p>每晚聽到花家姐唱「陣陣笑聲飄送樹林」，我就毛管戙到對樹木有恐懼症。其實天氣放晴，放眼郊外綠樹林蔭，正係大好時機出外減減壓，尤其揸住寶馬528iA，易揸好玩之餘，享受住一堆原廠免費Option，泊車防曬全部落齊，十足十陽光情人咁呵護你。<br><br>記者：徐影龍<br>攝影：伍慶泉<br>Model：Rika@GME</p><p>丈夫的情人　NA偈一樣好玩</p><p>5系大改款後，由GT、Touring到頂級550iA都已試過，今日終於輪到5系中最強嘅3,000cc直六引擎。跟壓榨出瞬間爆炸力嘅Turbo車不同，排氣順暢、馬力提升得相當線性，亦無半點TurboLag，可謂不同玩樂感。<br>甫上車，一貫5系格局，幾豪華幾靚都好，男人嘅視線，一定首先落在令人熱血飆升嘅M系軚盤度。呢個屬廠方額外免費加入嘅Option之一，M-Package一向售價不菲，喺保留5系斯文豪華形象之餘，簡單一個M字Logo，已可滿足我少少嘅虛榮心，而且唔計軚盤各式各樣多功能快捷鍵，單單背後+/-轉波撥片，已令我享受到代步車以外嘅駕駛快感。雖然車身比舊款較大，但重心卻變得更低，攻彎時着實有更好表現。8個波段喺香港幾難用得盡，不過對油耗、行車靈活性上都有莫大優勢。呢個情人，養得過。</p><p>太太的情人　陽光、泊車不再可怕</p><p>對女士們嚟講，廠方奉上更實際嘅Option優惠，包括後泊鏡頭同電動太陽簾。踏入暑假，猛烈陽光只會有增無減，對UV怕得要命嘅女士們，分分鐘坐一日車就曬出「雞翼袖」，香港法例又唔裝得黑玻璃，活動式嘅門窗太陽簾就顯得更重要。今次528iA更送上全電動尾窗太陽簾，一按掣3秒內開合，盡顯你對車內乘客嘅體貼細心，減弱陽光力度之餘，對司機車後視野亦無大影響。<br>內櫳佈局同一堆豪華設備，如iDrive、多媒體屏幕等，其實已經熟口熟面，而由於5系採用7系底盤，車內有着一級闊落感，車身亦相應增大，對泊車信心不大之人，可能存在某程度嘅顧慮。額外附送嘅後泊鏡頭就大派用場，有晒紅、綠線指引你，配合距離感應器，以後就算泊S位都變得無難度。</p><p>BMW528iASaloon</p><p>引擎：2,996cc直六<br>馬力：258hp/6,600rpm<br>扭力：310Nm/2,600-3,000rpm<br>傳動：8速Steptronic+/-波箱<br>售價：$632,500<br>查詢：27145271（BMWHK）</p></body></html>