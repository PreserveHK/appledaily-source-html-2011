<html><header><meta charset="utf-8"><title>中環在線：惡搞股東踩場嫌四叔唔夠點心 - 李華華</title></header><body><h1>中環在線：惡搞股東踩場嫌四叔唔夠點心 - 李華華</h1><p>上市公司每年一度嘅股東會，除咗俾公司管理層同股東見吓面，接觸一吓，好多上市公司都好識做，會預備定茶點畀小股東享用。不過，噚日恒基地產（012）嘅股東會就出現唔夠點心派，搞到股東喺傳媒面前發難嘅場面，出手一向闊綽嘅四叔恒地主席李兆基今次真係失威。<br>其實恒地已經有幾好嘅分配制度，股東只需要拎住張飛，就可以去換點心，但失策在四季酒店竟然唔夠貨，又唔即刻加碼，反而叫股東第二日再嚟過。<br>至於發難嗰位股東，亦唔係善男信女，明明已經離開會場，但因為換點心不果，所以折返喺傳媒面前「告狀」。眼厲兼心水清嘅記者行家，一眼就認出，佢曾經出現喺電盈（008）股東會，同樣係用各種方式引傳媒注意，可能呢位股東志不在區區點心。<br>其實近年上市公司股東會嘅「膳食」安排已經比以前改善，華華記起當年金融風暴，唔少上市公司嘅股東都變咗「大閘蟹」，於是將不滿化為「食」量，所以偶然都出現小股東鬧唔夠點心場面。<br>03年沙士，由於衞生問題，好多公司先行將茶點打包，股東每人一份，乾手淨腳唔使爭。</p><p>萬邦招呼好　港鐵水都冇</p><p>據華華多年出席股東會經驗，最抵讚係萬邦投資（158），可能股東人數唔多，所以每年都喺中環翠亨邨招呼股東食餐晏。仲有就係超人李嘉誠嘅長和系，會喺自己嘅酒店請股東食自助餐。至於最慳家嘅應該係港鐵（066），皆因咁多年股東會，水都冇杯畀小股東飲。<br><br>李華華<br>mailto:LiWaWa@AppleDaily.com</p></body></html>