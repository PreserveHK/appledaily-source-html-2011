<html><header><meta charset="utf-8"><title>恨戴安仔婚戒Sammi：一個銀圈就得</title></header><body><h1>恨戴安仔婚戒<br>Sammi：一個銀圈就得</h1><p>近日擔任不少品牌代言人的鄭秀文（Sammi），昨日再為首飾品牌擔任廣告大使，於灣仔演藝學院出席相展。與安仔復合後，Sammi有愛情滋潤笑得特別甜，對於將來的結婚戒指，Sammi自言不恨收巨型鑽石戒指，簡單銀圈戒指已心滿意足。</p><p>殿堂級珠寶品牌卡地亞早前邀請了鄭秀文為品牌的Trinity系列拍攝一輯宣傳照，昨日於灣仔演藝學院舉行相展，Sammi戴上近百萬的鑽飾現身。<br>問到Sammi將來可會為自己設計婚戒？她笑說：「又關事？下次代言墨水、廁紙又點？暫時冇諗，只想做稱職嘅代言。」母親有沒有為Sammi準備嫁妝？她說：「都有一、兩套，我送畀阿媽嘅，冇諗過佢會送番畀我，留番畀家姐，如果有贊助送都歡迎。」</p><p>心意勝萬金</p><p>可有收過安仔送的首飾，Sammi尷尬說：「唔答呢啲話題，女人有工作能力都可以自己買。」會否恨收如梁朝偉送給妻子劉嘉玲的3千萬卡地亞鑽石？Sammi說：「嘩！有就戥佢開心，呢方面我冇意識，心意平貴冇所謂，每人能力唔同，收咗都唔知收去邊。」</p><p>怕戴情侶戒</p><p>是否安仔送汽水蓋掩當戒指也心甜？Sammi說：「唔好講到我咁純情，一個汽水蓋就快樂如天仙，結婚戒指一個銀圈就得。」至於情侶戒指，Sammi說：「唔使啦，巨型又怪，我鍾意簡單設計，唔使刻意。」<br>談到日前有疑似言成旭的裸照流出，曾一起合作拍電影的Sammi說：「我都有睇，似未必係，好多人都似我，總之唔係自己就得，當笑話一則。」<br>採訪：梁錦雯<br>攝影：仇志德</p></body></html>