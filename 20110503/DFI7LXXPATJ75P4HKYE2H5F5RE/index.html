<html><header><meta charset="utf-8"><title>內地花旦潛規則搶飯碗港女星冇得撈</title></header><body><h1>內地花旦潛規則搶飯碗<br>港女星冇得撈</h1><p>最近內地影壇潛規則情況越來越嚴重，不少內地花旦都有強勁電影公司或投資者作後台，以高片酬請香港紅星如甄子丹、古天樂和劉德華等配襯他們力捧的花旦，形成港女星縱使紅如鄭秀文和楊千嬅等，除了演出她們所屬公司的電影外，幾乎沒太多機會演出中港合拍的大片，繼續下去，港女星遲早走向末路。</p><p>香港電影市道持續低迷，相反內地影市卻相當興旺，不少集團願意投資拍戲，所以港導演開戲絕不愁資金，但導演也要克服一些心理障礙，因為現時很多內地公司出資開戲，一般都會指定用內地女星做主角，男主角可讓導演隨意挑選在港有賣座力的男巨星演出，好像揚子的巨力公司投資開拍《白蛇傳說》，女主角就是其女友黃聖依，男主角是李連杰與林峯。</p><p>6500萬捧愛將做主角</p><p>葉偉信執導的新版《倩女幽魂》，當初選女主角時，劉亦菲與范冰冰競爭劇烈，最終劉亦菲成功當上女主角，與古天樂合演情侶。另一部由英皇投資、林超賢執導的《逆戰》，由周杰倫與謝霆鋒主演，女主角卻爭崩頭，內地女星黃奕與林鵬都想演這部投資約8,000萬元的大製作，有傳黃奕和林鵬兩位內地花旦都有人撐，願出資6,500萬加入投資這部戲，目的只為能當上主角，結果林鵬勝出，而英皇另一愛將白冰也是女主角之一。</p><p>合拍制度致青黃不接</p><p>由於有後台的內地女星都會爭崩頭去搶做大片女主角，縱使知名度不夠或質素平平，但人家後台夠硬，港女星當然比較蝕底，難怪現時港女星拍戲機會越來越少，較幸運的只有劉嘉玲、舒淇和張栢芝在內地早已成名，所以演出機會較多，但紅如鄭秀文與楊千嬅近年來都是拍所屬公司寰亞的電影為主，梁詠琪與再後一輩的薛凱琪及鄧麗欣等就更沒機會。<br>一直很支持拍港片的導演陳慶嘉十分憂心港女星走向末路，他昨日在電話中說：「長此落去，大公司都只係開合拍片，唔肯拍番本地製作捧吓新人，香港好快會冇晒明星，家電視台唔會去捧新人，傳媒就捧咗一批o靚模出嚟，佢哋演戲經驗少，同內地大部份喺戲劇學院出嚟嘅新人比，再加上人哋有後台，根本係冇得爭。」</p><p>「全部科班點夠人爭」</p><p>星皓公司老闆王海峰指在合拍片的條例規限之下，電影公司開戲始終不可能全部用港星做女主角，他說：「家合拍片制度，規定要有三分之一演員必須用內地嘅，咁目前都係香港男明星比較有賣座力，咁男主角用咗香港嘅，女主角好自然要用內地女仔。」<br>導演黃真真昨日表示：「呢個現象的確係有，但我好彩仲未碰到，家嘅形勢係對港女星好不利，如果我嘅戲，個女主角係好需要搵香港女演員做，我係會堅持嘅。」楊千嬅被問到會否擔心港女星沒出路？她表示：「其實都唔係，舒淇、嘉玲姐都好多戲拍呀！我對寰亞公司有信心，我相信公司會幫我選好戲嘅，希望香港公司同導演可以用番多啲香港女演員啦！」<br>張家輝表示作為演員無力改變這局面，他說：「其實香港公司再唔去捧新人出嚟，一味懇求拍合拍電影，喺內地冇知名度嘅港星就唔用，咁港星點樣可以培養到出嚟，加上人哋全部係科班出嚟，香港新人點夠人爭呢！」採訪：葉雪<br></p></body></html>