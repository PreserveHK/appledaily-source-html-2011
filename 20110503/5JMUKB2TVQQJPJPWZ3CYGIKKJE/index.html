<html><header><meta charset="utf-8"><title>中環在線：ICC新酒店開幕　大郭隔空賀兩弟 - 李華華</title></header><body><h1>中環在線：ICC新酒店開幕　大郭隔空賀兩弟 - 李華華</h1><p>環球貿易廣場（ICC）嘅Ritz-Carlton噚晚開幕，據聞自從中環Ritz-Carlton結業到噚晚重開，足足相隔三年三個月零三日，湊成3個三字！且慢，ICC由新地（016）發展，你話如果郭氏三兄弟同場出嚟剪綵湊夠4個三，咁就真係別具意義。可惜，噚晚華華收到郭炳湘發出嘅「賀電」，話同阿媽郭老太鄺肖卿外遊，慶祝母親節。人不在港，但都越洋祝賀，大郭對ICC又真係幾鍾情。<br>華華收風，原來大郭好proudof國金二期IFC同ICC兩個項目。皆因當年係佢話要發展，其中IFC得到四叔李兆基支持，但ICC就要由新地獨力發展。正值99年地產市道唔係咁好景，要投咁大個項目，真係有啲風險。不過，大郭覺得呢個九龍站5至7期綜合項目，可以起寫字樓、住宅、商場同酒店，九龍冇乜咁嘅項目，所以好想投落嚟。於是搵阿媽支持，郭老太見個仔咁講，就過問項目，最後支持大郭投返嚟。</p><p>獨力投資搵阿媽支持</p><p>不過，華華又收到風，當年大郭的確係「力排眾議」，而且唔只呢單項目「力排眾議」，而係單單都唔聽人意見，而且專買貴嘢。話說，當年佢成功投標呢個九龍站5至7期返嚟後，新地內部就有人質疑係咪買貴咗？甚至有人話某君最愛買貴嘢。睇番當年「見光」嘅條款，項目補地價56億，新地除咗同意將第5同第7期合共89萬平方呎樓面商場擁有權全數交回地鐵，有關商場租金比例，新地開列嘅亦都比標書中要向地鐵提供七成租金嘅比例高。<br>今日睇，大郭又的確幾「獨具慧眼」，但香港樓市10年又點止幾番新，可能因為佢太過「力排眾議」，最後搞到「帝位」不保。<br><br>李華華<br>mailto:LiWaWa@AppleDaily.com</p></body></html>