<html><header><meta charset="utf-8"><title>中環在線：炒歐舒丹　要實Yen走勢 - 李華華</title></header><body><h1>中環在線：炒歐舒丹　要實Yen走勢 - 李華華</h1><p>上個禮拜Prada都宣佈會落戶香江，華華真係萬二分咁期待！今次Prada情傾香港，華華覺得同舊年法國護膚品品牌歐舒丹（L'Occitane，973）上市成功，不無關係。香港本身就缺乏呢一類環球消費品品牌公司，所謂物以罕為貴，歐舒丹上咗市無幾耐，已經成為基金寵兒，估值梗係比歐洲好得多啦！<br>不過，睇環球消費股嘅走勢，同睇本地零售股好唔同。華華平日都會行吓I.T（999）同莎莎（178）啲舖，睇吓佢哋生意好唔好，再評估佢哋嘅股票抵唔抵買。但係睇歐舒丹，與其行舖頭睇生意，不如實日圓點走仲實際！皆因華華發現，歐舒丹股價同Yen嘅走勢之間關連極大（見圖），Yen強，歐舒丹就升，上上落落啲位完全對稱，可以話係睇住Yen嚟炒咁滯。事關日本係歐舒丹嘅最大單一市場，佔公司收入兩、三成。</p></body></html>