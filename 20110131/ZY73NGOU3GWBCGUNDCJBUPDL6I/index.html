<html><header><meta charset="utf-8"><title>八年洗底　自我硬銷　揚言條件樣樣足回應選特首葉劉對號入座</title></header><body><h1>八年洗底　自我硬銷　揚言條件樣樣足<br>回應選特首葉劉對號入座</h1><p>【本報訊】「放長雙眼睇啦，各位！」八年過去，強銷23條立法時的強悍表現，港人至今未忘，其豪情壯語亦未隨50萬人上街而消退，前保安局局長葉劉淑儀2003年下台後，先讀書「過冷河」，後攻入立法會，最近更「誕下」新民黨，下一步：特首之位？葉劉淑儀昨日被問到會否參加特首選舉時回應「聽其自然」，又指自己「辛苦命」，愛工作又沒有家庭負擔、身體健康，磨拳擦掌暗示即將捲土重來。曾在23條問題與葉劉交手的人士表示，葉劉上台會帶來災難性後果，帶領香港進入「黑暗時代」。<br>記者：張嘉雯　許偉賢</p><p>剛成立新民黨並擔任主席的葉劉淑儀昨日接受商台訪問，被問到會否參選特首，她表示「聽其自然」，「我都話我同好多人一樣，都係想為香港做啲嘢，將來點冇人知」。她一方面表示首要工作是令新民黨成長，一方面力銷自己擁有做特首的條件，「我辛苦命嘅，以我嘅環境，我冇乜家庭嘅，要照顧個女又搞掂晒，我鍾意做嘢，無論咩崗位都鍾意做嘢」。<br>她指當特首要願意犧牲，「呢份工真係辛苦，都要健康好先得喎」，隨即表示自己血壓「全部perfect」。</p><p>暗諷唐英年　懺悔嘴藐藐</p><p>她又指本港現時管治情況不理想，以其公務員經驗，可以提供意見，並「提醒」政府要學會與80後溝通，暗諷候選人大熱唐英年，「我做官員時未鬧過80後……你check吓我record吖，我未鬧過人o架，我未鬧過巿民，至多表達一啲佢哋唔鍾意聽嘅意見」。<br>她又對當年「嘴藐藐」表示懺悔，「官員精英心態係一個通病，主要因為官員掌握資料多，佢變咗Iknowitall，我識晒喇，我睇過晒所有file條例，我叻過你喇，好似以前人話我嘴藐藐，有呢個傾向，但係民間練歷對我好有幫助」。</p><p>「香港會進入黑暗時代」</p><p>葉劉淑儀當年主事居港權及《基本法》23條立法，一直協助爭居權者的正義和平委員會幹事孔令瑜狠批葉不顧原則，「一個將咁多家庭拆散嘅人，能唔能夠保護我哋嘅人權吖？一個將法治斷送嘅人，可唔可以捍衞我哋嘅司法制度吖？不過呢個都唔係我哋香港可以參與嘅選舉，講咩都無用」。<br>當年趁葉劉淑儀到中文大學硬銷23條時送上「精忠報國」錦旗以及「傳媒頭上一把刀」的中大畢業生歐陽達初，直指葉選特首有「災難性後果」，「佢為咗推動23條無所不用其極，完全聽命中央，貶低巿民。佢做特首，香港會進入最黑暗嘅時代，係香港嘅悲哀」。他又指，葉劉現時所謂「懺悔」，只是形象工程，純為參選部署。</p></body></html>