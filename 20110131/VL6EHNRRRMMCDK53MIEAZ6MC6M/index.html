<html><header><meta charset="utf-8"><title>連跑四站　再踩黃百鳴場志偉率眾MK搶票房</title></header><body><h1>連跑四站　再踩黃百鳴場<br>志偉率眾MK搶票房</h1><p>邵氏去年憑賀歲片《72家租客》打低黃百鳴的《花田囍事2010》，今年黃百鳴加強陣容以《最強囍事》追擊曾志偉、吳君如的《我愛HK開心萬歲》。《我》片連日來狂做宣傳，昨日走足四場，又踩入旺角行人專用區派揮春，曾志偉更自爆拉大隊到昨晚的《最》片首映踩場，互相大鬥法。</p><p>曾志偉和吳君如等《我愛HK開心萬歲》演員，昨日原要到五站宣傳電影，因監製志偉遲到一小時而取消了一站。邵氏出品的《我》片於本周三上畫，由於去年《72家租客》打低同檔期的《花田囍事2010》，今年《我》片面對陣容強大、有甄子丹、劉嘉玲及張栢芝的《最強囍事》時，自然不敢鬆懈，連日來密密宣傳，加上又有無綫播特輯，難怪黃百鳴日前就暗寸無綫出陰招阻他去年落廣告。</p><p>否認當無綫高層</p><p>昨日志偉先行發功，率領眾演員宣傳，最墟冚是到旺角行人專用區派揮春及利是封，惹來途人搶奪，場面混亂，眾女藝員都醒目地穿上厚外套，連高海寧和呂慧儀都罕有收起性感，但她們就事先張揚今晚的首映禮會盛裝赴會，同場出現的馬蹄露未知是否心廣體胖影響，令到其面部腫脹不已，下巴更離奇凸出來。志偉更自爆昨晚拉大隊到《最》片的首映禮踩場，兩片未上畫就來一場正面交鋒。<br>雖然《我》片宣傳強勁，不過近日卻被賭王爭產風波掩蓋，加上有殼王陳國強購入無綫的新聞成為焦點之一，志偉強調宣傳一早訂下，不覺有影響，但他就抵死笑言明年也要開一部賭片。對於好友陳國強成為無綫新老闆，志偉就否認會做管理層，並說：「我唔係做行政人員嘅材料，人哋講緊百億生意，我搞都係百幾萬生意。」</p><p>稱亡父不留遺產</p><p>對於父親曾啟榮的遺產分配，志偉強調父親沒有遺產，如果有私己錢也留給孫女曾寶儀，他笑說：「有咪留畀二、三、四房同我自己，總之一早冇晒，乜都充公晒，只有泥土同衫鈕，錢就冇。我係白手興家，我冇幾房人，又冇咁多錢，我只有冲凉房同廚房，人搵夠開心就好，最開心係子女可以獨立自力更生。」<br>此外，有傳李嘉欣於年初六生BB，吳君如就說：「邊有咁快，同佢之前有通過電話，有講過預產期，但係自己唔記得，大家傾湊女經，佢好開心，有老公錫。」君如也認同賭王的新聞引人入勝，要日日追看。<br>採訪：魯萍<br>攝影：黃文偉</p></body></html>