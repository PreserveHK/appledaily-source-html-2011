<html><header><meta charset="utf-8"><title>隔牆有耳：政黨年宵檔開鑼 - 李八方</title></header><body><h1>隔牆有耳：政黨年宵檔開鑼 - 李八方</h1><p>維園年宵市場歷來都係各大政黨「兵家必爭」之地，各出奇謀爭取市民掏腰包支持。民主黨趁諾貝爾和平獎熱潮未退，特別製作劉曉波、昂山素姬以及華里沙三款和平獎得主肖像「快勞」，一套25蚊；同場亦有由尊子所畫、每件60蚊嘅華叔肖像tee出售，方便市民今年六四着住去燭光集會。</p><p>長毛反思黨爭對錯</p><p>社民連雖然分裂，但繼續喺維園擺檔，出售主席陶君行同長毛著作以及名產雙截棍香蕉。仍在考慮去留嘅長毛都有現身，表明會幫手籌募會址基金經費，仲話正反思喺黨爭中有冇做錯，以及社民連仲可唔可以幫佢實踐政治理念，新年後會有決定。<br>民建聯今年避走荃灣，維園建制派攤檔幾乎只剩低啱啱成立嘅新民黨。民建聯曾鈺成以立法會主席身份出席開幕禮，算係畀足面葉劉。佢其後更主動行過幾步去民主黨攤檔到賀，忽然獲贈劉曉波「快勞」嘅曾主席面無懼色，仲祝賀民主黨「丁財兩旺」，唔知黨員會唔會呷醋？收厚禮嘅唔只曾鈺成，選民力量成員噚日成功突圍向卿姐送上「民主女神棍」，卿姐笑笑口攞住走，仲繼續同大家揮手。</p></body></html>