<html><header><meta charset="utf-8"><title>馮仁昭四圍超：Selina事件留陰影馬德鐘寧捱打唔敢惹火 - 馮仁昭</title></header><body><h1>馮仁昭四圍超：Selina事件留陰影<br>馬德鐘寧捱打唔敢惹火 - 馮仁昭</h1><p>馬德鐘曾經做過G4，唔怪得佢自認拍警匪片係強項，噚日馬德鐘就為無綫新劇《飛虎》進行拍攝，仲同敖嘉年有場打交戲，佢話唔怕演打戲，反而驚拍爆破場面會受傷喎。</p><p>敖嘉年過招</p><p>噚日馬德鐘同玩開「大聖劈掛」嘅敖嘉年、仲有艾威，喺屯門荒廢咗嘅海水化淡廠拍一場打交戲，敖嘉年話佢自己係客串，今次做個俾人蝦嘅果欄太子仔，去搵艾威尋仇。<br>問敖嘉年怕唔怕自己嘅「大聖劈掛」會打傷馬德鐘？佢話：「我都拉傷咗，之前可能天氣凍，冇好好熱身。」<br>記者再問馬德鐘對住「大聖劈掛」擔唔擔心？佢好有信心話：「唔擔心，我都學過功夫，又有武指度招式，不過之前都有好多演員受傷，我聽日又要同黃德斌拍打交戲，佢係做悍匪。」</p><p>鐵線插傷頸</p><p>馬德鐘唔怕同人打，又唔怕俾人打，但最怕係拍爆破戲，佢話：「睇到S.H.E嘅Selina拍爆炸戲受傷單新聞之後真係驚，上次拍《原來愛上賊》又係，拍爆炸戲時有支鐵線飛插埋嚟傷到條頸，所以真係好危險，危險鏡頭會盡量自己做，但如果太危險都會同武指商量吓先。」</p></body></html>