<html><header><meta charset="utf-8"><title>追求明日 - 左丁山</title></header><body><h1>追求明日 - 左丁山</h1><p>一位美國律師去北京，經過香港，公事之餘，就係搵朋友飲茶。人住在文華酒店，心思思要去陸羽，請佢嘅朋友賓架P訂位，賓架P又叫左丁山去訂位，於是無端端走咗去陸羽飲早茶，順便認識一位新朋友。<br>呢位律師A原來識得一啲普通話，能讀簡單中文。問佢點解唔喺文華食早餐，而要嚟陸羽呢？律師A話：「一九九七年我與太太來港，睇旅遊書介紹，慕名而來，但唔知係唔係陸羽唔睬鬼佬嘅呢，我地一場嚟到，無人理會，變成熱情而來，無奈而去。家又到香港嘞，真係想試一次呢間茶室究竟係Mr.Luk還是Mr.Yu嘅？」於是向佢講解少少歷史，LukYu（陸羽）並非陸先生、余先生。呢日啱啱收到城市大學鄭培凱教授嘅新書「茶道的開始」，台灣出版，粉紙七彩精印，內有大量彩圖，認真漂亮，原來呢本書就係《茶經》，陸羽原著，鄭培凱導讀，咪兔8號繪圖，愛茶，喜歡嘆茶嘅人士應該人手一本。揭過呢本書，對律師A吹番幾句，解釋陸羽是何許人也，啱晒！<br>但律師A聽得唔係幾明，亦無興趣，於是我地講番中美經濟，國際大事，老實講，賓架P與左丁山加埋知道嘅美國大事，比律師A對中國嘅認識多好多，起碼佢在美國冇睇中文報紙，而我地在香港就日日睇FT、WSJ、FHT。但係律師A有一樣就知道得十分清楚，佢話到日本公幹之時，曾有日本公司請佢做代表，控告中國公司侵權，但佢一口拒絕，點解呢，佢話：「日本係昨日，中國係明日，我地美國人點解要代表昨日控告明日呀，明日先至有前途o架嘛！」美國律師果然理性到極，識得為未來生意增長着想，亦可以此推論，中國崛起，已成大形勢，美國商界會一面倒親中，唔怪得美國嘅美國商會極力反對紐約州參議員舒默（指控中國操控匯價之議員），熱烈歡迎胡錦濤訪問。胡錦濤訪美，隨員眾多，代表團龐大，內有香港前特首董建華。聽講董先生早前曾赴美一遊做定準備工夫，佢對中美關係之發展，有一定角色扮演o架。</p></body></html>