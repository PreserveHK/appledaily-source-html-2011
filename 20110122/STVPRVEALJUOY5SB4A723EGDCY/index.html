<html><header><meta charset="utf-8"><title>隔牆有耳：黃秋生力撐演藝院長 - 李八方</title></header><body><h1>隔牆有耳：黃秋生力撐演藝院長 - 李八方</h1><p>平時鬧人唔使本嘅影帝黃秋生，噚日以演藝學院校友會主席身份，幫佢母校平息一場風波。事緣演藝學院最近流傳一封匿名信，炮轟電影電視學院教職員質素欠佳，矛頭直指院長葉健行、即著名電影人舒琪，話佢只係學士學位畢業，唔夠班做院長。<br>黃秋生話，請教職員唔係齋睇學歷，喺某範疇有傑出成就已經夠份量，全世界學院都係咁：「譬如愛因斯坦，你請唔請吖？」又話如果李嘉誠教人搵錢，都想跟佢學吓嘢。</p><p>匿名信針對舒琪</p><p>封匿名信亦指校方資源錯配，搞到唔少學生畢唔到業。黃秋生就話有個離職多年嘅老師，對學院有好多不滿，曾發信去政府部門投訴，「唔夠膽講啲匿名信喺佢寫」。但早排學生會同佢傾開呢件事，就覺得不如師生內部定期開會，三口六面講清楚。<br>八方問過班同學仔，佢哋話封信內容係陳年歷史，有人重新提出，校方先向學生解釋，但對於舒琪係咪適合做院長，同學仔話「冇太大感覺」。演藝學院回覆指收過投訴，但冇數過有幾多次，噚日會上校方已解答咗同學嘅疑問咁話。</p></body></html>