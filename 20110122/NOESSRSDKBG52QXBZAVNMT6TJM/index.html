<html><header><meta charset="utf-8"><title>首爾Cheap男攞彩遊　殺價二折掃潮鏡</title></header><body><h1>首爾Cheap男攞彩遊　殺價二折掃潮鏡</h1><p>首爾，對女士們嚟講係一個天堂，化妝品護膚品衫褲鞋襪統統都好抵買。但男士們又如何呢？淨係陪伴另一半行街，負責做阿四嗎？Tune一tune個旅程，其實首爾都啱男士cheap買cheap食樂一番。<br><br>記者、攝影：蕭漢祥<br>Model：Cwing</p><p>買!<br>講價秘技　Tee變五八折</p><p>無可否認，女士們遊首爾好易會尖叫，化妝護膚品同靚衫之外，還有街上影唔完、放在店外做代言人的靚仔韓星。作為男士的小記，出發前都打定輸數做另一半的「挑伕」，咩東大門、明洞shopping實無嘢啱，但，這個輸數未免打得太早了。<br>購物熱點的東大門為例，Doota、Migliore、HelloapM，一連幾個大型商場又唔只係得女裝，男士服裝都有選擇。貨色跟旺角中心相若，但價錢就好有彈性。講價前謹記一項遊戲規則，就係還價之後，一旦賣家答應出價，就唔好再扭擰或唔買，否則隨時遭店員黑面及一連串boomboom聲（雖然唔知佢講乜）。巡過以上幾個場，發現都有心水推介喎。眼鏡係男士至愛潮物之一，在Doota、Migliore內多間店都有平價眼鏡可掃，Doota5樓的Dulos有一枱抵買潮鏡，款式以粗框為主，淨色至豹紋款乜都有，每副約$104。更可即場配埋鏡片，講價位就喺呢度，鏡片價錢以度數分為三級，約$104、$208及$313，試過第二級的$208鏡片講到$35（二折有多！）都得，落單後等30分鐘就有貨，唔錯！<br>男士服裝都有平價選擇，在Migliore睇中一件長袖tee，大約$264至$292，講價後大幅降至$153，足足打咗個五八折，所以話男士們都有唔少着數。
</p><p>Dulos@Doota：<br>東大門乙支路6街18-12鬥山大廈5樓17號舖</p><p>食!<br>首爾「築地」　$10.5八爪魚刺身</p><p>首爾飲飲食食，在餐廳食韓燒、人參燉雞、辣年糕等傳統菜，睇餐牌明碼實價，開口攞discount只會俾店員怒睥。但食海鮮就有着數，鷺梁津車站旁的海產市場，被譽為韓版「築地」，海產日日新鮮運到。但韓國人大多數唔多講英語，市場內識普通話的更少，所以最佳搵食方法係，先去二樓的食肆，搵間店舖有識英語或普通話的店員，帶埋佢去市場揀海鮮。雖然這些店員大都會帶你去到跟餐廳有聯繫的檔口揀，但講價會容易啲，無計。<br>整體來說，在鷺梁津食海鮮較香港抵，今次以二人份量計，買了一公斤松葉蟹（約$119）、半公斤扇貝（約$42）、三隻鮑魚（約$70）、兩隻虎蝦（約$42），及兩隻八爪魚做刺身（約$21），以上每項order時店員已自動減價一二千韓圜，埋單加埋都是$294，唔貴！但因小記掛住搵國語人，竟然唔記得同餐廳講價，最後餐廳收取$182煮食服務費，且全部係清蒸和燒烤，全無廚藝可言，呢部份就有啲肉赤，所以奉勸各位入店前，最好傾清楚煮食費、烹調方法、攞定折頭就最抵。
</p><p>YongGungHouse：<br>鷺梁津海產市場2樓</p><p>住!<br>$280韓屋　推房門即見雪景庭園</p><p>有時，作為一個日日食買玩的旅客，會覺得花近千元入住酒店，只係晚上瞓一瞓，起床就嗱嗱臨撞落街繼續戰鬥，感覺好唔抵。這次，我選擇入住民宿，既平又有特色。韓國民宿大多係由傳統韓屋改造而成，建築風格與自然環境的協調與和諧，是一個獨特的韓國文化體驗。再者，今年天氣特別寒冷，首爾更創出有史以來最凍氣溫，每隔幾日就落一場大雪，想像一下，夜晚你只能喺房間隔着玻璃賞雪幾浪費，但係住韓屋，趟開房門就係白色庭園，與另一半欣賞飄飄白雪幾浪漫。今次入住的FriendsHouse，房間地板加裝了發熱線，即使外面零下16度，房內依然暖笠笠！</p><p>FriendsHouse：<br>33-15MyeongryunDong1-Ga,Jongno-gu<br>房價（每晚）：單人房約$280、雙人房約$490<br>網址： http://www.friends-house.com </p><p><br>LastMinute！免費小玩意</p><p>小記總係拖到最後一刻先去機場checkin，過關之後，一係衝入免稅店盡最後努力，二係直奔登機口，感覺好似賺咗時間。因而次次都錯過了去韓國傳統文化體驗中心玩吓免費小玩意，就係學印墨畫和做傳統頭箍。此外還有音樂和舞蹈表演睇㖭!</p><p>BargainBuys</p><p>溫馨提示：雖然東大門出名營業至凌晨三四點，但其實不少店舖早於十二點幾就關門，想行趁早。</p><p>TravelMemo
</p><p>持特區護照或BNO免簽證。韓國領事館：25283666<br><br>首爾滑雪4天團前往YangjiPine或LGKonjiam滑雪場、FourSeason溫泉水上樂園等，每人由$1,799起。美麗華旅遊：82002299<br><br>1港元約兌144韓圜（文中價錢已折算港元）<br><br>220V，兩圓腳插座</p><p>韓國<br><br>首爾<br><br>下周多雲，-9至-2℃</p></body></html>