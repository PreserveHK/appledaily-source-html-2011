<html><header><meta charset="utf-8"><title>o靚模爸爸網上棟篤笑一夜爆紅</title></header><body><h1>o靚模爸爸網上棟篤笑<br>一夜爆紅</h1><p>【本報訊】「你like唔like?有冇comment?」一段諷刺網民玩facebook的網上棟篤笑自拍短片，日前突然在YouTube爆紅，一夜間榮登本地瀏覽首位，連日累積逾26萬點擊。片中自稱「Lou記」的男子木口木面，對着鏡頭自言自語，卻妙語連珠，網民紛紛送上手指公喊like。家有o靚模女兒的Lou記一時貪玩自拍，沒想過在江湖打滾call客多年練就的口才，會令他一夜成名。他自嘲說「如果有人搵我拍廣告，我會考慮吓！」。<br>記者：梁曙光、譚志輝</p><p>原名石磊明的Lou記，洋名Louis，是個六十後，對於四十幾歲人就被網民喚作「阿叔」感到有點不是味兒。Lou記在廣告界打滾20年，目前在上環一間英文財經雜誌社當行政人員，call客搵廣告是主要工作。就如很多sales佬一樣，Lou記轉數快，語言表達能力一流。<br>「我個女都好紅o架，fans多過我！」Lou記有一個正職當夜店DJ、兼職做模特兒的19歲女兒Qewi。Lou記一夜成名，原來也與Qewi有關。</p><p>女兒勁笑上載分享</p><p>「我唔鍾意出去食晏，好多人，無無聊聊就匿埋喺房搵啲嘢玩」。Lou記三個月前對着手提電腦自拍鏡頭拍下首條短片，用印在紙巾袋上的iPhone圖案吹水調侃「iPhone5」，沒想過公開，但女兒看過後「笑到碌地」，翌日替他將短片放上YouTube。Lou記一覺醒來，發現自己在YouTube出現，網民一致叫好，「反應好正面，大部份係讚，阿女叫我繼續拍」。<br>以iPhone5、6、7為題材的短片一連拍了三集，至昨日合起來逾26萬次點擊，不過還未算能突圍而出。</p><p>即興「諗到乜講乜」</p><p>本周一，第四炮「人肉FACEBOOK？20年前嘅facebook，你又見過未?」出爐，當堂爆紅，「最初見得500人睇，以為唔掂，到第二日上咗YouTube本地排片榜首位，自己都嚇一跳」。片中最令人拍案叫絕的，是Lou記示範人肉facebook，打電話給老友David噏了一段在facebook找到的「感性」說話：「為甚麼寂寞總是那麼多？……」，再問對方「like唔like?有冇comment?」結果被回敬：「comment你條毛。」網民熱烈回應，有人說：「雖然係好白癡，但係好好笑！支持一下，喺大社會生活好大壓力，有佢喺度就唔怕啦！」<br>「冇乜創作過程o架，玩吓啫，唔會花時間度，諗到乜就講乜，要即興」。他說，短片中的舊同學David其實是虛構出來，當時自己只是對着電話筒自言自語。Lou記全無演藝背景，連婚禮司儀都沒做過，口才了得，他說全因「在江湖打滾多年，食鹽多過食米」，「朋友成日話我講嘢好好笑，窒人最叻，應該係有啲talent（天份）」。</p><p>諷用家行街捽iPhone</p><p>拿iPhone和facebook來開玩笑，只因夠貼身，並不代表Lou記反科技，事實上他亦手執iPhone4，照玩facebook，「個女同男朋友鬧交，我都係睇facebook先知」。Lou記覺得諷刺的，是人太依賴科技，「行街都喺度捽，唔睇路，好似有自動導航咁」。在他的facebook專頁，至昨日有3,200人加入成為粉絲，有人更說要跟他玩人肉facebook，將「手指公」傳真給他。他預告，若facebook的短片點擊超過30萬，便會兌現承諾推出已拍起的Part2。</p><p>爆紅短片語錄</p><p>1.（打電話給舊同學）「喂！時間緊迫，你聽住：『為甚麼寂寞總是那麼多？總習慣獨自溫習你遺留的傷痛……』，跟住有個心形，你like唔like呀?有冇comment呀？」<br><br>2.「你唔知我講乜？唔緊要，我講個簡單啲嘅：『失眠，眼光光，到天光，2hoursago』。你like唔like呀？……我知失眠唔關你事……一陣間可唔可以fax個手指公畀我呀？」<br><br>3.「我影咗一批相呀，我想寄畀你，如果你睇完啲相，你like嘅話呢，就畫番個手指公，跟住呢就send畀你啲朋友」<br><br>4.「我唔係癡咗線……咁你有冇comment啫，乜嘢comment你條毛啫，我條毛唔使你comment啦。喂，你唔好發爛渣住先啦」<br><br>5.（收線後）「原來你親自打電話去畀你啲老友同佢哋講呢啲說話，佢哋係會發爛渣嘅！」</p><p>「人肉FACEBOOK？<br>20年前既facebook，你又見過未？」<br> http://www.youtube.com/user/hahomo123?feature=mhum </p></body></html>