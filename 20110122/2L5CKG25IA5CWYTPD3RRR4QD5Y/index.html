<html><header><meta charset="utf-8"><title>藍血家族　歐綠豪跑</title></header><body><h1>藍血家族　歐綠豪跑</h1><p>何為潮流？好多時是見仁見智，但有股潮流是鐵一般事實，無得你唔跟，就係環保潮！連Benz推出新一代CL-Class，都要打造成綠色豪華房跑，為CL500換上環保慳油的BlueEFFICIENCY引擎。慳咗油就無咁好力？錯！馬力提升到435匹，至怕你無膽踩盡佢！<br><br>記者：許維雅<br>攝影：譚盈傑<br>Model：Hazel@GME</p><p>縮引擎　升馬力</p><p>繼06年中推出第七代CL-Class後，再以Facelift版上場的CL-Class成為今年頭炮，依舊有CL500、CL600、CL63AMG及CL65AMG四款型號，當中令人最感興趣的是CL500，因它的名字多了BlueEFFICIENCY。<br>BlueEFFICIENCY作為環保車系，今次配搭4.7公升V8雙渦輪增壓引擎，屬藍血家族新面孔，雖比上一代的5.5公升引擎縮咗水，但透過BlueDIRECT技術的第三代噴霧式汽油直噴技術，睇數據就知馬力輸出多了47匹至435匹，扭力由530Nm增至700Nm，最高時速達250km/h，0-100km/h創出4.9秒佳績。</p><p>新科技　防偏離</p><p>淨睇數據又怎及親身試駕，直接感受力量由腳底湧出的興奮！由將軍澳工業邨直飆入西貢，只要踩深少少油門，爆發力瞬間即到，沉實的油門無機會俾你踩到底，更令人有點怯懦。加上介乎跑車軚感與平治房車舒適之間的操控，好玩之餘，亦唔會感到難以駕馭。途經多段大斜路時，更會發覺坐了三個人的CL500，轉數錶依然保持二千轉以內，可見扭力輸出於低轉數時依然澎湃，同時亦證明其慳油能力，綜合油耗只需9.5L/100km，比起上一代慳23%。<br>環保表現出色，新增的ECOstart/stop功能亦屬功臣之一，8km/h以下會自動關掉引擎，但起步時完全感受不到有半點遲緩。外形方面，車身及車頭燈線條變得更Sharp，配合V形鬼面罩、電鍍LED日間行車燈、全新泵把及進氣口設計，比起上一代更醒神。過百萬的靚車，豪華配備數之不盡，新增的主動車道偏離輔助系統會監察路面航道及駕駛方向，若偵測到車主偏離航道，軚環會輕微震動來提醒，甚至干預輪胎制動確保安全。</p><p>CL500BlueEFFICIENCY規格</p><p>引擎：4,663ccV8雙渦輪增壓<br>馬力：435hp/5,250rpm<br>扭力：700Nm/1,800-3,500rpm<br>傳動：7前速7G-Tronic<br>售價：$1,898,000<br>查詢：28957339（仁孚行）</p></body></html>