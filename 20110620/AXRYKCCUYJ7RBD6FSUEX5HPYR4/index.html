<html><header><meta charset="utf-8"><title>巨芒Tablet開倉　抵玩過iPad2</title></header><body><h1>巨芒Tablet開倉　抵玩過iPad2</h1><p>近期HTCFlyer、黑莓Playbook等Tablet空群而出，個個都係行Android作業系統，又具備超Sharp高清芒，究竟點揀好？計我話，如果銀彈有限，不妨考慮ARCHOS。由今日起，MasterOA會舉行一連五日開倉活動，當中最抵玩係10.1吋ARNOVA10，巨芒之餘仲有4GB容量，七七折後唔使$1,300，初嘗Tablet者啱晒！<br><br>記者：陳國輝<br>攝影：楊錦文<br>Model：Monnie@Zmodel</p><p>ARNOVA10　720p靚芒播片順滑</p><p>唔識呢個牌子？等我話你知，其實ARNOVA屬於ARCHOS分支品牌，同樣出開Tablet，只不過佢走平價路線，對初哥吸引力當然大啦！<br>買唔起9.7吋iPad2，其實ARNOVA10一樣擁有超闊屏幕，佢具備一個10.1吋輕觸芒，並支援1,024×600解像度。即係有幾細緻？如果你播套720p高清電影就會一清二楚，畫面流暢，唔使擔心會窒窒吓。價錢約莫係16GBiPad2三分之一，唔係Apple死硬粉絲諗得過。不過要留意操作反應，ARNOVA10唔算認真快，例如你想篤某項功能或Click某個網頁，可能要等兩、三秒，甚至篤多兩下先俾反應；睇相時，亦要注意ARNOVA10並唔支援Multi-Touch，必須以加減掣嚟放大縮細。雖然稍有不足，但千零蚊玩巨芒Tablet，唔通你仲揀山寨貨咩?!</p><p>Profile：</p><p>系統：Android2.1<br>屏幕：10.1吋輕觸芒/1,024×600解像度<br>容量：內置4GB<br>體積：272×152×13.5mm<br>重量：約570g<br>主要功能：播720p高清影片、支援microSDHC卡、Wi-Fi</p><p>開倉價：$1,299<br>原價：$1,680</p><p>ARCHOS101　1GHz操作超爽</p><p>嫌ARNOVA未夠順，咁ARCHOS101的表現應該好得多。佢採用ARMCortexA81GHz處理器，側邊仲有四粒常設按鈕，要退出、回主目錄或者搜尋資料時，操作上會更加方便。</p><p>Profile：</p><p>10.1吋芒、Android2.2、1GHz處理器、HDMI輸出、Wi-Fi<br><br>開倉價：$2,280（8GB）/$2,480（16GB）<br>原價：$2,480（8GB）/$2,680（16GB）</p><p>ARCHOS70　250GB容量爆燈</p><p>想屏幕細啲，可以考慮7吋芒ARCHOS70，佢除咗一樣支援1GHz處理器以及有Wi-Fi，仲提供250GB超大容量，最啱用佢煲連續劇。另有平價版8GBARCHOS7，原價$1,980，開倉價再平$200。</p><p>Profile：</p><p>7吋芒、多點觸控操作、Android2.2、內置8GB或250GB硬碟<br><br>開倉價：$1,780（8GB）/$2,298（250GB）<br>原價：$1,980（8GB）/$2,680（250GB）</p><p>ARCHOS28　輕盈2.8吋芒</p><p>放得落褲袋嘅PocketSize都有！講緊係ARCHOS28及ARCHOS32，前者配2.8吋輕觸芒以及4GB容量；後者規格稍強，配置3.2吋輕觸芒同埋8GB容量。而兩者共通點，係同樣行800MHz處理器。</p><p>Profile：</p><p>2.8吋輕觸式屏幕、Android2.2、內置8GB、800MHz處理器、Wi-Fi</p><p>開倉資料</p><p>日期：6月20-24日<br>時間：11:30am至8:00pm<br>地點：旺角電腦中心1樓119號舖<br>查詢：MasterOA（27108818）</p></body></html>