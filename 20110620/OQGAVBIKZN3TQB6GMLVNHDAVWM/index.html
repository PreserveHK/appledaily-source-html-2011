<html><header><meta charset="utf-8"><title>禁室培予驚步黃宗澤後塵吳卓羲：要經常拉簾先得</title></header><body><h1>禁室培予驚步黃宗澤後塵<br>吳卓羲：要經常拉簾先得</h1><p>日前本報獨家踢爆吳卓羲到機場冧接內地女星張馨予，並載女友齊返寓所，事後女方默認戀情。斷正前吳卓羲接受本報專訪還聲稱張只是朋友，又謂拍拖會公開，以免被指鬼祟，現眼報的K哥，昨坦言見到黃宗澤被偷拍也心驚驚，在家也會拉上拉簾。</p><p>吳卓羲（吳唱K）日前駕駛百萬戰車到赤鱲角機場親接35F張馨予，兩人齊返男方的何文田寓所，張馨予禁室陪「K」44粒鐘後撤退，在北京出席記者會時更默認戀情，不過早於唱K媾女斷正之前，他曾接受本報記者專訪，當時他被問到先後跟張馨予、徐子珊和馬賽的緋聞時，他說：「同佢哋只係同事、朋友關係。」K哥唔認張馨予是女友之餘，講大話更唔眨眼。</p><p>死撐禮貌接待</p><p>K哥又說：「如果影到我同女仔拖住手拍拖就承認嘅，次次都得個講字，有少少氣憤，家仲未遇到好有feel嘅女仔，拍拖我會公開，因為開心事，藝人都要拍拖，公開好過第日俾人影到話鬼祟，壓力仲冇咁大。」可惜他講完即斷正。<br>昨日K哥與周家蔚、樂瞳在大埔出席父親節活動，有備而來的他雖多次強調私人事不回應，但嘴角不時流露風騷甜笑，被追問與張馨予是否情侶關係？他死撐說：「私人嘢唔想講太多，影到嘅都係禮貌，佢冇朋友喺香港，所以我接佢。」對於女方已默認戀情，他指對方應該沒有講，並說他不回應是怕越描越黑。<br>提到張馨予留在K哥家兩日足不出戶，他即說：「有出嚟，有成班朋友一齊食飯。」是否不敢再接載女方？他說：「唉，好驚o架，睇到Bosco（黃宗澤）原來喺屋企都咁危險，要經常拉簾先得。」問他會否擔心像林峯般流出親密照？K哥指林峯事件已過去。</p><p>信女友冇放料</p><p>有指K哥不滿張馨予放料而怒撇她，K哥初時不回應，但當問他對朋友是否信任？他就維護女方說：「每個朋友都信任，未俾人出賣過，我相信自己，相信朋友。」<br>採訪：卓寶花、溫敏芝<br>攝影：仇志德<br>場地：皇家太平洋酒店堤岸酒吧餐廳</p></body></html>