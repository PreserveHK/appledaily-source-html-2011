<html><header><meta charset="utf-8"><title>黑麻麻炭卷　嗦得過癮</title></header><body><h1>黑麻麻炭卷　嗦得過癮</h1><p>紫米、紅豆、綠豆、雜豆，唔通係教煮咋喳糖水？非也！Charles話西式甜品都可以用到不同豆類，味道唔只好夾，仲用埋近排好興的竹炭粉來做蛋糕，黑麻麻的蛋糕，軟滑得嚟食落又有口感，好盞鬼！<br><br>記者：吳韻菁<br>攝影：王文忠<br><br>V壹網：http://www.vdonext.com/index.php?fuseaction=Features.Archive&amp;channel_id=575603&amp;program_id=1956753<br>睇片即上<br><br>留言電郵：mailto:adl.kitchen@yahoo.com.hk</p><p>今日煮腦</p><p>Charles（甜品導師）<br><br>曾任金瑪莉西餅麪包、中央工場麪包餅房總廚，最新著作有食譜《自家製1磅蛋糕III》。</p><p>煮題　米豆西式甜品</p><p>有料到<br>紫米　輕力洗保營養</p><p>有補血暖身功效，產婦和貧血者可多食用。不宜大力搓洗，以免營養流失。</p><p>呍呢拿條　催情香草</p><p>呍呢拿除了用來做甜品外，西方更將呍呢拿入藥，除可以退燒外，還有春藥的作用。</p><p>竹炭粉　幫助消化</p><p>日本人愛將備長炭加入飯中同煮，對腸胃有益。將備長炭加工製成食用竹炭粉，可用來做麪、蛋糕等。</p><p>海綿蛋糕　女皇最愛</p><p>又叫清蛋糕，主要材料有蛋、麪粉、糖等。英國維多利亞女皇最愛以海綿蛋糕作下午茶，故有Victoriasponge的叫法。</p><p>去衣綠豆　做甜品方便</p><p>顏色呈淡黃，其纖維素大大減少，營養不及原粒綠豆，通常用來包糉、做甜品，可於糧油雜貨店買到。</p><p>冰糖　輕力洗保營養</p><p>從甘蔗榨汁曬成糖漿再煎煮而成，其純度比白砂糖高，所以不會有酸酸的口感。</p><p>竹炭雜豆忌廉卷</p><p>黑麻麻的蛋糕，就是用了近來最興的竹炭粉來做，有豐富的礦物質，健康又有益，入口仲會嗦嗦聲，食得很過癮！</p><p>材料</p><p>蛋黃/砂糖各70克、清水45毫升、鹽1/8茶匙、淡奶20毫升、植物油30克、低筋麪粉75克、竹炭粉半茶匙、蛋白140克、泡打粉1/6茶匙<br><br>裝飾忌廉：淡忌廉120毫升、糖霜20克、冧酒半茶匙<br><br>蛋糕餡料：罐裝沙律雜豆100克</p><p>做法</p><p>1.將蛋白用電動打蛋器打至企身，加入50克砂糖，再打至結實。<br><br>2.將餘下的竹炭海綿蛋糕材料拌勻成麪糊狀，分數次加入已打起的蛋白拌勻成麪漿。<br><br>3.焗盤鋪上焗爐紙，倒入麪漿，放入預熱至180℃焗爐中，焗15分鐘，出爐後反轉蛋糕待凉。<br><br>4.準備裝飾忌廉，將淡忌廉、糖霜及冧酒混合，用電動打蛋器打至企身，放入雪櫃備用。<br><br>5.取走竹炭海綿蛋糕的焗爐紙，將蛋糕反轉，先抹上一半裝飾忌廉，放上沙律雜豆，再抹上一半裝飾忌廉，用長麪棍輔助將蛋糕捲起，放雪櫃雪半小時，即可切件。</p><p>貼士</p><p>用長麪棍輔助，可令捲起之蛋卷大小較平均，對初學者亦較易處理。</p><p>椰汁紫米凍糕</p><p>紫米對身體非常有益，再加入呍呢拿籽來煮，有淡淡的呍呢拿香味，做法簡單，紫米糕又香又滑，正呀！</p><p>材料</p><p>紫米25克、砂糖35克、呍呢拿條半支、鮮奶100毫升、淡忌廉/椰汁各180毫升、魚膠片（浸軟）10克</p><p>做法</p><p>1.煲滾水，加入紫米煲至腍身，瀝乾備用。<br><br>2.呍呢拿條刮籽備用。<br><br>3.將椰汁、淡忌廉、鮮奶、砂糖、呍呢拿籽混合，以中火煮熱，加入魚膠片拌至溶解，再加入紫米拌勻，待凉至半凝固。<br><br>4.將混合物倒進果凍模中，放雪櫃至凝固後取出脫模、切件，加上裝飾即可。</p><p>貼士</p><p>要待紫米混合物至半凝固狀態時，才倒進模具，那麼紫米便不會沉於底部。</p><p>雙色綠豆甜品杯</p><p>綠豆用來做甜品也非常適合，配合椰汁奶凍又香又滑，食落好有層次，綠豆沙凍一食落口就慢慢溶化，凉透心呀！</p><p>材料</p><p>綠豆沙凍：去衣綠豆30克、清水300毫升、冰糖30克、魚膠片（浸軟）8克<br><br>椰汁奶凍：椰汁180毫升、鮮奶100毫升、砂糖15克、呍呢拿條半支、魚膠片（浸軟）7克</p><p>做法</p><p>1.將去衣綠豆用水浸半小時，瀝乾後。煲滾一煲水，加綠豆煮至腍，瀝乾備用。<br><br>2.冰糖用300毫升水煮溶，加入魚膠片拌至溶解，熄火後再加入綠豆，成綠豆沙凍，盛起待凉。<br><br>3.將綠豆沙凍倒入甜品杯中，放雪櫃至凝固。<br><br>4.準備椰汁奶凍，呍呢拿條刮籽備用。將椰汁、鮮奶、砂糖及呍呢拿籽混合，用慢火煮熱，加入魚膠片拌至溶解，盛起待凉。<br><br>5.將椰汁奶凍倒入已凝固的綠豆沙凍表面，放雪櫃雪至凝固，加上裝飾即可。</p><p>貼士</p><p>椰汁奶凍要先待凉，才倒入完全凝固的綠豆沙凍中，否則就做不到層次分明了。</p><p>紅豆慕絲白朱古力脆脆蛋糕</p><p>這個慕絲蛋糕加了香甜軟腍的紅豆，還有朱古力脆脆，很有口感！</p><p>材料</p><p>15cm圓形海綿蛋糕2片<br><br>白朱古力脆脆：薄脆片45克、35%白朱古力35克<br><br>莎巴翁：蛋黃20克、鮮奶10毫升<br><br>紅豆慕絲：魚膠粉7克、鮮奶65毫升、紅豆香油2滴、淡忌廉（已打拂）200毫升、罐裝紅豆140克</p><p>做法</p><p>1.白朱古力隔熱水坐溶，加入薄脆片拌勻，備用。<br><br>2.做莎巴翁，將蛋黃及鮮奶放入碗中，隔熱水用電動打蛋器打至起泡，備用。<br><br>3.做紅豆慕絲，將鮮奶、魚膠粉拌勻成魚膠啫喱，隔熱水坐溶。<br><br>4.將已打拂的淡忌廉、莎巴翁、紅豆、紅豆香油及魚膠啫喱拌勻成紅豆慕絲。<br><br>5.圓形餅模以錫紙包好，放入一片海綿蛋糕，倒入白朱古力脆脆掃平，然後分別加入半份紅豆慕絲、海綿蛋糕、半份紅豆慕絲，放雪櫃雪3小時至凝固。<br><br>6.取出後用火槍輕輕燒向蛋糕模以助脫模，加上裝飾即可。</p><p>貼士</p><p>用罐裝紅豆可省卻煮紅豆時間，但其味道較甜，故蛋糕毋須再加砂糖。</p></body></html>