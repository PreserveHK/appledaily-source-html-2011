<html><header><meta charset="utf-8"><title>開學前最後一曬　五防Gadget盡情玩</title></header><body><h1>開學前最後一曬　五防Gadget盡情玩</h1><p>眨吓眼嚟到暑假尾聲，梗係要捉緊夏日嘅尾巴，同陽光盡情玩遊戲！享受陽光，沙灘當然係最好選擇，但去沙灘好多嘢要「防」！靚女要防狼，靚仔要防盜，而隨身品就梗係要防水喇！如果有埋防沙同防撞就更perfect！<br><br>記者：韓繼聰　<br>攝影：陳陶鈞　<br>Model：Kinki、Gobby</p><p>1.無束縛邊浮邊聽歌</p><p>SONYNWZ-W262、容量：2GB、重量：32g、播放時間：8小時、售價：$598<br><br>SONY8月新出嘅呢部Walkman，機身嬌小，得32g，主機耳筒結合一體，唔使左搞右搞，一戴即聽！內置咗2GB容量，加上快叉功能，叉三分鐘即聽一粒鐘，夠方便！IPx5防水級別雖然未可以俾你邊游邊聽，但瞓喺浮床上享受音樂都好爽！不過小心Relax得滯，不知不覺漂浮咗出海中心無人救你！<br><br>查詢：SONYHK（23452966）</p><p>2.防水藍芽講埋電話</p><p>PhilipsSHB6017、通話時間：4.5小時、音樂播放時間：4.5小時、有效範圍：10米、重量：84g、售價：$799<br><br>同樣係IPx5防水，但外形走Sporty型格路線，可調校掛耳位戴得舒服。雖然無內置容量，之但係佢嘅藍芽功能令佢可以聽到你部手機入面嘅歌，有效範圍達10米。聽歌之餘，仲可以聽埋電話，同Friends玩緊水都唔怕有MissCall！香港啲都市大忙人，秒秒鐘幾廿萬上落嗰啲，Fit晒！<br><br>查詢：永利達（24071118）</p><p>3.三防智能Android</p><p>MotorolaDEFY、系統：Android2.1、屏幕：3.7吋、鏡頭：500萬像素、通話時間：400分鐘、體積：107×59×13.2mm、重量：118g、售價：$2,980<br><br>齋睇外形成部iPhone咁，真係唔多覺呢部MotorolaDEFY有幾「防」！但唔好睇小佢，IP67，防塵達最高級別，乜沙都唔使旨意入到去。防水7級亦可以落一米水玩30分鐘，沙灘玩水夠晒！屏幕用埋超強玻璃，防刮力強，點糟質佢都得！堅強外殼，內配Android系統，加埋隔音CrystalTalk，沙灘幾嘈，一樣可以高清對話！<br><br>查詢：Motorola（25063888）
</p><p>4.煞食潛水格相機</p><p>PENTAXOptioWG-1GPS、1,400萬像素、5倍光學變焦、防水10米、防摔1.5米、防壓100公斤、GPS、體積：115.5×58.5×28.5mm、重量：146g、售價：$3,390<br><br>相比DEFY嘅暗底三防，PentaxWG-1GPS就行明刀明槍戰鬥格。淨睇樣已經夠煞食，一副潛水look，10米防水、1.5米防摔、100公斤耐壓、防塵仲防埋低溫，堅過石堅！鏡頭邊嘅LED燈更有助水底拍攝，加埋內置GPS，影相同時記錄埋所在位置，喺邊個沙灘影過靚女一目了然！影相功能亦唔弱，28-140mm光學變焦，1,400萬像素，1cm近攝，影靚相，NoProblem！<br><br>查詢：捷成洋行（29262300）
</p><p>終極防撞超Tough</p><p>OlympusTG-810、1,400萬像、5倍光學變焦、防水10米、防摔2米、防壓100公斤、GPS、體積：100.2×64.5×26mm、重量：221g、售價：$3,290<br><br>一睇機身上隻字已經話你知佢有幾Tough！基本「防力」同Pentax大同小異，只係估唔到好似比較親民嘅外表，暗藏更強嘅2米防摔，真係點跌都無事！除咗有GPS之外，TG810仲有埋指南針同壓力計，夠Pro！而機身所有插口同電池位都設於同一位置，一個蓋保護晒，蓋上更有雙重保險鎖掣，落水完全放心！<br><br>查詢：Olympus（23762150）</p></body></html>