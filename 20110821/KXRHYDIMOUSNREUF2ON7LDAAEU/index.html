<html><header><meta charset="utf-8"><title>中門大開：聞到味 - 添馬男</title></header><body><h1>中門大開：聞到味 - 添馬男</h1><p>大家不要自作聰明，睇到個標題就以為我一定狂插港大徐立之校長，對校長我係同情多於憤怒。<br>香港自90年代起，愛用美籍華裔學者做大學祭酒，愛國蛋頭遇上政治，多是衰收尾。有時都替呢班學者可憐，因為政治係會自己搵上門，政客借大學做Show，自高身價，學者又不知不覺間享受一種接近權力的亢奮，唉！校長之中徐立之已非最惡睇，據中途劈炮的有為AO所講：以前中大嗰位大經濟學者仲厲害，遇上權貴的神情更加謙卑。<br>李克強代表團訪港，保安屬最高級別，行程經反覆檢查修改，大家諗下點可能係港大決定，徐校長又可以點呢？他有拒絕的自由嗎？<br>大學今日有更多政治考慮，要爭內地尖子學生，又要入內地辦學，又要爭排名。政治化程度極高。中大年前民主女神像事件不是也令新校長一上場便中拳嗎？<br>面對政治找上門，冇乜計，唯一方法是無欲則剛，一不求公職委任，二不求上市公司非執董，三不求當國師指點政客，四退休後不求留港搵着數，返美耕田。<br>因為知識分子始終要有知識分子的尊嚴，尤其是面對權力時的姿態，是眾多青年學生的楷模。美籍華人學者多有一份淳樸的民族國家情，來香港當校長應有一些抱負，為國家培養人才出力。可惜20年來來去去，當中又有多少個能夠真正以學者風範、知識人的深度令香港精英折服。<br>這些大名鼎鼎的港大中大科大校長們，在這方面遠遠比不上小小嶺南前校長，本地經濟學者陳坤耀。校長現在站起來挺直腰板也未遲，政府內真心愛護港大的校友實在不少。<br>添馬男</p></body></html>