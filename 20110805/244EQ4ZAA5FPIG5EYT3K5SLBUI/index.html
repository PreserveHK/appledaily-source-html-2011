<html><header><meta charset="utf-8"><title>紐約客 - 左丁山</title></header><body><h1>紐約客 - 左丁山</h1><p>兩位讀者來函，一位索取名人每日吞丸「排油」之「維他命丸」名稱，呢樣恕難回答，西諺有云，我之蜜糖，汝之毒藥，吃丸唔該請教營養師、保健師、醫生，不可照抄他人之藥，人吞我又吞。另一位讀者Joe來電郵云：<br>「左丁山先生，說到醫生及護士人手，真係莫奈何，今天看報護士又呱呱叫辛苦，冇人手，但一說從外輸入，佢地又似醫生咁大聲反對，佢地搞保護主義冇問題，但要攪掂及少的呱呱叫，市民聽到煩，佢地將自身利益凌駕市民，我地唯有保重身體，自求多福。」<br>阿Joe之講法，相信係普通市民之心聲。總之如昔日金庸先生的明報社評名言：人不為己，天誅地滅。張五常教授亦講過，經濟學的基本假設就是人性自私，不理會呢個假設，無法子解釋好多微觀經濟學問題。<br>鐘錶L有子長成，行將入讀哥倫比亞大學經濟學系，特登叫埋位公子與我地在上海總會吃午飯，等世叔伯「教訓」吓喎。鐘錶L在八十年代於中大商科畢業，寫咗三封信搵工，有跨國大公司聘請，點知佢聰明到極，竟然捨大就細，不到中環威威，情願到工業區「屈就」，喺一間鐘錶廠打工，五年後就辭職自行開設山寨廠，至今擁有內地大廠，如果佢當年選擇到中環着西裝返工，依家咪最多係大公司中國區總經理，高級打工仔而已，那裏會成為發達廠家吖。<br>鐘錶L曾移民加拿大，回港時，留低兒子在彼邦讀書，今年考IB，居然考得44分（滿分45），以此成績，相信申請全世界任何一間大學都得，但細L一早申讀哥倫比亞，去年十二月已獲得取錄，無謂再花時間申請其他大學咯，十九歲仔，已做足功課，知道哥大經濟系有三位諾貝爾獎人物，即Mundell、Stiglitz與Phelps，還有廿六歲時就做咗哈佛正教授嘅JeffreySachs，想起到四年級就會修讀呢啲大師嘅seminar，眼神為之發亮。私立大學教務長W曾在紐約長居，我地叫佢做NewYorker，教務W話：「稱得上紐約客，要滿足三個條件，第一，曾經失車，第二曾經居所失竊，第三曾經坐地鐵被人打劫，我三樣都經歷過，係不折不扣紐約客嚟o架！」於是向細L教路，搭地鐵到哥倫比亞大學必經哈林區，如何趨吉避凶，不過聽講朱利安尼做過市長後，紐約罪案大大減少，細L唔駛咁驚啫。</p></body></html>