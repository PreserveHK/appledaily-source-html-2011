<html><header><meta charset="utf-8"><title>馮仁昭四圍超：張繼聰虐畜MV遭禁播 - 馮仁昭</title></header><body><h1>馮仁昭四圍超：張繼聰虐畜MV遭禁播 - 馮仁昭</h1><p>張繼聰身上散發嘅味道真係好濃、好重。首先佢自稱係2013潮衣、笠咗上身4個月仲未捨得除嘅道士袍，聽聞佢原定構思係笠到預言世界末日嘅2012年12月21號，即係隨時要着多16個月，問你怕未？</p><p>急拍乾淨版補鑊</p><p>一袍通行鳥未玩完，呢排張繼聰又玩MV噴血鳥，近日佢拍咗隻超重口味MV《瑪莉殺死小綿羊》，內容講環保，勸喻唔好殺生，意念本來正面，但佢嘅表達方式嚇親人，成個MV血淋淋冇忽好肉，影住啲屠夫宰殺豬牛，一刀斬頸放血、監生掟死小動物、用垃圾袋焗死雀仔之類，睇到一半已經想嘔！<br>雖然呢啲確係屠場嘅寫實一面，但咁血腥核突嘅畫面就梗係出唔到街，所以張繼聰所屬嘅金牌大風已經自動波冇交MV畀無綫播，內地土豆網同優酷網等就直情禁播，YouTube亦河蟹咗呢隻MV嘅長版。張繼聰為咗谷歌，惟有拍多個乾淨冇腥味嘅《瑪莉》MV，留番喺互聯網同卡拉OK播。<br>張繼聰噚日到商台宣傳《瑪莉》呢首歌，佢話希望嚟緊可以同愛護動物嘅團體合作，又話自己近年開始食素，一來可以唔使殺害小動物，二來對身體都好，佢話：「好多人見到虐貓虐狗就好大反應，其實我哋食肉都係要殺一隻動物。」</p></body></html>