<html><header><meta charset="utf-8"><title>食典：飛鏢+泰菜館　生蝦先食炸蝦頭！</title></header><body><h1>食典：飛鏢+泰菜館　生蝦先食炸蝦頭！</h1><p>香港人最鍾意一石二鳥！KLunch就係一個好例子，又唱、又食；不過唱得多都悶啦，老老實實，有無試過食住Lunch掟鏢先？你無聽錯，灣仔開咗間飛鏢×泰菜館，請嚟泰籍廚主理，主打傳統泰菜，生蝦竟然配個炸蝦頭，樣樣嘢都滲着點猜不透！<br><br>記者：徐務研<br>攝影：楊錦文<br>Model：Cassie</p><p>飛鏢Lunch你食過未？</p><p>KLunch、KBuffet食住唱，個口忙到不可開交，不過已經逐漸沉寂；呢期潮興掟鏢，初初只得酒吧玩，後來有埋自己嘅道場，家喺灣仔連飛鏢×餐廳都有！<br>飛鏢餐廳呢個組合已夠新奇，點解要做泰菜？負責人Calvin：「一般飛鏢酒吧多數做西餐，我哋搞搞新意思做泰菜！香港人鍾意食泰國嘢，做得過吖！」聽落輕描淡寫，但食物絕對動真格的，仲請嚟廿幾年經驗泰籍師傅Supawut坐鎮，餐廳香料完全源自泰國，絕對正宗泰式風味！</p><p>飛鏢方面，一般酒吧有兩款已經算係多，呢度足足有三款──硬鏢、Dartslive2同埋Arachnid：「家興玩Dartslive2，因為遊戲比較多，都係多得佢間廠成日搞聯賽，令呢幾年又興返飛鏢。最緊要係呢種機連女仔都會玩！」咦？有弦外之音喎！多女仔嘅地方自然又會多男仔，總之雞同蛋嘅問題啦！</p><p>生蝦驚現炸蝦頭</p><p>一上枱先嚟個泰式生蝦，卜卜脆炸爆蝦頭、配生吞活剝蝦身，視覺味覺都幾衝突吓，大廚Supawut即刻用半中、半英解話：「呢個係曼谷傳統做法，炸出嚟唔係用嚟裝飾，堅食得！記住要先食蝦頭，因為趁熱食先夠脆，之後再食生蝦。」我起勢係咁啜個蝦頭，鬆鬆脆脆、蝦膏仲惹味到爆！再喫生蝦，蘸一蘸秘製辣汁，鮮味立即提升，一味兩食，抵囉！<br>除咗傳統菜，皮蛋蝦餅係呢度新搞作：「中國人鍾意食皮蛋，泰國人就鍾意食蝦餅，就來個中泰合璧！」蝦膠包住皮蛋炸，切件即上碟；外面脆卜卜、手打蝦極爽嫩，入面皮蛋夠煙韌，口感一流！<br>鍾意特色小食，可以試呢度個小食拼盤，有雞肉串燒、豬頸肉、春卷同蝦餅，跟三款醬汁；豬頸肉要配酸子汁，酸酸辣辣，平衡番個油膩感；蝦餅同春卷要配酸梅汁，炸嘢配酸甜汁醬最開胃；雞肉串燒就配番傳統沙嗲，炭燒風味令你一試難忘！</p><p>無骨海南雞齋浸唔煮</p><p>無煮過嘅海南雞你食過未？我喺呢度發生「遭遇戰」！無骨雞、啖啖肉，入口感覺超粉嫩！秘訣在於「浸雞」唔「煮雞」，師傅先用香料煲湯，熄火再將雞放落去浸45分鐘，肉質先至如此嫩滑。<br>冬蔭功湯用咗五種泰國香料，用豬骨、雞骨同蝦頭熬足四個鐘，最後落鮮蝦同草菇；味道酸酸哋，最緊要係佢個海鮮味非常濃郁、又唔太辣。好想食辣？必試醃肉碎生菜包，我就食到頭頂冒煙、萬蟻爬行！<br>咖喱方面一樣無欺場，玩自家DIY咖喱膏，絕非街邊散裝咖喱粉可比，味道層次感豐富好多！黃咖喱牛腩飯，精選軟身澳洲牛腩，燜足兩粒鐘，肉質極腍唔會韌。青咖喱雞飯有青尖椒，辣味較濃郁，更能帶出肉質鮮美。泰式炒金邊粉，最特別係個醬汁，有酸子汁、茄汁，味道酸酸甜甜，食時拌點辣椒粉同花生碎，味道豐富！食到飽一飽，係時候嘆埋泰式甜品，用西米同粟米拌成，味道清甜又有咬口，我鍾意！</p><p>A-Plus飛鏢泰菜館（28028768）<br>灣仔灣仔道199號天輝中心3樓</p></body></html>