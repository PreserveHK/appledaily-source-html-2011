<html><header><meta charset="utf-8"><title>與盧覓雪翻雲覆雨福祿壽拚死銀任糟質</title></header><body><h1>與盧覓雪翻雲覆雨<br>福祿壽拚死銀任糟質</h1><p>由電視版《荃加福祿壽》做到電影《勁抽福祿壽》，擔正做主角的王祖藍、阮兆祥和李思捷直言從未想過有機會由電視機走進大銀幕，拍戲搵大錢，福祿壽還自爆在片中與靚女陳法拉、高海寧和薛凱琪等各有感情發展，不過祥仔卻有一場與盧覓雪的對手戲，他笑說：「我只可以話光天化日、翻雲覆雨，總之睇完一定震。」</p><p>王祖藍、阮兆祥和李思捷日前在尖沙嘴宣傳新戲，去年才組成福祿壽，節目播出成功後，又拍電視又拍電影，他們坦言有點受寵若驚：「點諗到年幾前先組成嘅福祿壽有咁嘅機會，由小框框走上去大銀幕，呢個感覺好振奮人心同受寵若驚。」</p><p>自詡五虎接班人</p><p>問到「福祿壽」已經成為了他們的icon，祥仔搞笑地說：「我哋似一個團體，諗吓喺電視史上，五虎跟住就到福祿壽，雖然中間有啲組合出現過，不過只係一段時間，我都數唔到仲有邊個好似係持續一個group。」在旁的王祖藍亦笑說：「係呀，我哋啱啱去完美國登台，個啲麻甩佬都唔記得我哋叫乜名，反而記得邊個係福、祿同壽。」<br>談到今次在電影《勁抽福祿壽》演出，祥仔說：「電視版和電影版冇關係，係三個好失敗嘅年輕人，搵唔到工要搵食，結果打拼打打吓打擂台嘅奮鬥故事，用呢個題材係諗住有啲唔同嘅感覺畀大家，從來都冇人諗過福祿壽係有動作，今次唔係俾人笑，係俾人抦。」<br>談及福祿壽談情自然更多話題，祥仔與陳法拉、李思捷與高海寧和王祖藍與薛凱琪各有不同的感情發展，不過李思捷笑指祥仔有一場絕對不會忘記的感情戲，祥仔聽完後笑說：「仲有盧覓雪，但係佢同我冇感情線，呢場戲真係好勁好難忘，我只可以話光天化日、翻雲覆雨，總之睇完一定震，連我自己睇都頂唔順。」</p><p>笑聲發放正能量</p><p>至於首度擔正的壓力，福祿壽說：「福祿壽每個演出都係壓力，壓力係想做好呢場戲，我哋真係盡咗力，成果交畀觀眾同個天，我哋好享受過程，笑住面對呢個正能量。」採訪：何慧斯<br>攝影：陳俊強</p></body></html>