<html><header><meta charset="utf-8"><title>求驗客手記：爭坐頭等起衝突國米雙星變小學雞 - 求驗客</title></header><body><h1>求驗客手記：爭坐頭等起衝突<br>國米雙星變小學雞 - 求驗客</h1><p>小學雞飛到鳥巢？禮拜六由米蘭雙雄喺鳥巢角逐嘅意超盃，明明星光熠熠，但球星一樣會做幼稚嘅嘢，好似史奈達同伊度奧早前喺飛機上因為座位問題鬧翻，據講史奈達可能因為咁罷踢，幼稚過細路仔玩泥沙。<br>據《米蘭體育報》指，國際米蘭早幾日由巴黎坐波音747到北京，買晒前3排頭等位，畀班主莫拉堤同球會年長高層享用，其他球員只能坐商務艙。不過，唔知點解伊度奧混咗入頭等艙，令到隊友不滿，史奈達首先發難，經交涉後冇份坐頭等，發晦氣話：「咁我恭喜佢，場波佢踢得啦，唔好預我！」</p><p>伊度奧：你贏到世盃至講</p><p>伊度奧聽到後，開始兩個人嘅激辯，哎，更貼切係潑婦罵街。伊度奧話：「因為我咩都贏晒！」史奈達唔服輸：「我都係！」伊度奧跟住趾高氣揚話：「係咩？咁你畀面奧運金牌我睇睇？」史奈達不屑咁話：「你連世界盃8強都未入過，我就入過決賽！」伊度奧最後不留情面咁話：「你贏到至講，最後冠軍係西班牙喎。」<br>當兩個同小朋友冇分別嘅大男人鬧得面紅耳赤，多得助教G巴里斯（巴里斯哥哥）勸止，兩個先不至於講手。呢個空中傳聞真定假，只有國米人知，另一個講法係近日操練時，兩位仁兄零交流。伊度奧好冇mood，每次訓練完即時上隊巴，費事同球迷有任何交流。</p><p>史奈達無損心情照冧粉絲</p><p>反而一直盛傳可能離隊嘅史奈達好唔同，噚日朝早同國內球迷見面時心情大好，笑臉迎人，又識用中文同球迷打招呼，仲攬實索取簽名嘅熱情女粉絲，似乎已經淡忘同伊度奧嘅衝突事件。計我求大俠話，最好佢唔記得喺飛機上講過罷踢，否則計落最大損失嘅，咪都係我哋班球迷。</p></body></html>