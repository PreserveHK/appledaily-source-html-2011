<html><header><meta charset="utf-8"><title>150℃焦脆叉燒　1吋厚最Juicy</title></header><body><h1>150℃焦脆叉燒　1吋厚最Juicy</h1><p>「生嚿叉燒好過生你」，一睇就知叉燒嘅地位何等超然！早前西九龍中心舉辦「叉燒天皇賞」焗叉燒比賽，自家焗咁有挑戰性？不如等評判周中師傅、比賽冠軍少年廚神過你幾招啦！<br><br>記者：吳韻菁　<br>攝影：王文忠、黃子偉<br>示範：羅偉偉（冠軍參賽者）</p><p>醃2個鐘先入味</p><p>原來好多人鍾意喺屋企焗叉燒，但點先算係靚叉燒？評判之一，大廚兼食家周中師傅鬼馬地說：「小澤瑪莉亞（另一評判）就係啦！哈哈！」咁高深，即係點呢？周中話叉燒最緊要鬆軟得嚟有口感，不能太腍或太乾，要外脆兼有光澤，內嫩又要夠多肉汁，入味之餘仲要鹹甜適中。<br>周中師傅表示，家用焗爐同餐廳燒爐分別不大，反而係選肉、醃料、溫度等最緊要，咁蜜汁叉燒係咪用蜜糖呢？「傳統係用麥芽糖，因為較乾身，焗出嚟外皮先夠焦脆，又有麥香。」比賽最後由年紀最細嘅參賽者羅偉偉擊敗七位對手，捧走冠軍兼創意大獎。周中師傅話一早已經睇好佢，大讚佢嘅叉燒焗得靚，又有光澤，「入梗呢一行。」而羅偉偉係唯一一個用低過200℃火嚟焗叉燒，慢火出靚叉，可能就係佢致勝關鍵！</p><p>周中靚叉秘方</p><p>1.選肉：柳脢肉肥瘦均勻，有肉感兼有肉香。<br><br>2.醃料：用鹽、糖、玫瑰露、海鮮醬等，但要配搭得宜，醃最少兩小時先夠入味。<br><br>3.厚薄：約1吋厚最好，太厚難熟，太薄又易焗乾。<br><br>4.溫度：150℃，太高溫會扯乾水份。</p><p>節慶叉燒</p><p>學緊中廚嘅羅偉偉話小時候家境唔算太好，只有過時過節先會「斬料」，所以覺得叉燒好矜貴，於是索性叫呢個得獎作品做「節慶叉燒」。</p><p>材料</p><p>柳脢豬肉2斤、梳打水500毫升、麥芽糖適量<br><br>醃料：砂糖525克、鹽/生抽各75克、雞粉/麻醬/海鮮醬各56克、五香粉/玫瑰露酒/南乳汁各少許、雞蛋（拂勻）2隻
</p><p>做法</p><p>1.柳脢豬肉以逆紋切成數件，浸梳打水10分鐘，瀝乾備用。<br><br>2.將醃料拌勻，放入豬肉醃40分鐘。<br><br>3.預熱光波焗爐至180℃，放入豬肉焗10分鐘，取出反轉再焗10分鐘，再取出淋上麥芽糖，再以150℃焗5分鐘即可。</p><p>叉燒荷葉飯</p><p>叉燒炒飯通常大大碟，食咗一半就覺得好飽。羅偉偉用荷葉將叉燒飯包住蒸，荷葉清香減去炒飯嘅肥膩感，加上反轉荷葉飯上碟，令鮑汁均勻滲透炒飯，好滋味。</p><p>材料</p><p>叉燒（切粒）150克、白飯300克、雞蛋（拂勻）1隻、葱花1湯匙、荷葉2塊、雞粉/水/鹽/糖各少許<br><br>汁料：鮑魚汁76毫升、生粉水適量、雞湯3湯匙</p><p>做法</p><p>1.煲滾水落油，放入荷葉灼至軟身，瀝乾備用。<br><br>2.開中火燒熱鑊落油，先爆香葱花，盛起備用。<br><br>3.原鑊加油，倒入蛋、白飯炒5分鐘，加雞粉、鹽、糖、叉燒、葱花、水，轉大火炒勻盛起備用。<br><br>4.將鮑魚汁、雞湯、生粉水混合，以小火煮成汁料。<br><br>5.碟上鋪上荷葉，放入炒飯，淋上汁料後，包好，將整個荷葉包反轉，以大火隔水蒸15分鐘，上碟時再將荷葉包反轉開洞即可。</p><p>叉燒鍋塌豆腐</p><p>山東傳統嘅叉燒菜式，沾上蛋漿嘅豆腐煎過後，配上叉燒，一濃一淡令人食指大動。</p><p>材料</p><p>布包豆腐（切8塊）1件、叉燒（切厚片）/小棠菜各150克、鮮蘑菇3粒、火腿（切粒）2片、雞蛋（打拂）1隻、麪粉112克<br><br>醃料：生抽21/2湯匙、水150毫升、鹽少許<br><br>調味料：花奶2湯匙、雞湯300毫升、鹽/糖各半茶匙、生粉水適量</p><p>做法</p><p>1.將醃料混合，放入豆腐浸半小時，瀝乾後沾上麪粉，蘸上蛋液。<br><br>2.開中火燒熱鑊落油，放入豆腐煎至金黃色，盛起備用。<br><br>3.蘑菇、小棠菜汆水，蘑菇盛起備用，小棠菜鋪在碟上。<br><br>4.開大火燒熱鑊，煮滾雞湯，加蘑菇、鹽、糖、豆腐、花奶、火腿、叉燒，蓋上蓋轉細火燜3分鐘，加入生粉水埋芡即可。</p><p>貼士</p><p>豆腐用生抽浸過，加上叉燒已有鹹味，所以烹調時不用放太多鹽。</p><p>韭黃叉燒炒蛋</p><p>叉燒炒蛋係經典菜式，大人小朋友都啱食。用半肥瘦叉燒炒就最好，有叉燒肥肉香味又有口感。</p><p>材料</p><p>叉燒（切薄片）150克、韭黃（切段）38克、葱花1湯匙、雞蛋5隻<br><br>調味料：鹽/糖/胡椒粉/麻油各少許、生粉水適量</p><p>做法</p><p>1.蛋拂勻，加入調味料拌勻，加葱花、叉燒拌勻。<br><br>2.開大火燒熱鑊落油，下蛋液，快速炒至半熟，加入韭黃炒至九成熟即可。
</p><p>貼士</p><p>想蛋更嫩滑，在打拂時要用陰力，令蛋打得夠均勻，但不可起太多泡。	</p></body></html>