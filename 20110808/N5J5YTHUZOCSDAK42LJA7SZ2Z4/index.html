<html><header><meta charset="utf-8"><title>中環在線：原來秋官又開劇 - 李華華</title></header><body><h1>中環在線：原來秋官又開劇 - 李華華</h1><p>港股跌到散晒，華華同好多散戶一樣，冇晒心機望個市，於是走咗去睇報紙，咁啱睇到一份《武漢晚報》娛樂版，竟然畀華華發現咗「跌市元凶」，報道話，黃百鳴監製嘅電影「忠烈楊家將」喺8月2號開機，楊令公一角，由秋官鄭少秋演出。以前每當秋官主演新劇出街先有「秋官效應」，估唔到家吓市場反應咁快，開機已經搞到個市立立亂。</p><p>秋官：未輪到我拍</p><p>大家可能會話，秋官一年拍N咁多套戲，遇上大跌市只係咁啱。但唔到你唔信，查翻紀錄，8月1日大市升223點，最高仲升368點見22808點，係7月以嚟嘅高位，點知，第二日秋官套戲開機，個市即跌241點，仲要連跌5日，累積跌咗2172點。如果華華話只係咁啱得咁蹺，恐怕說服唔到廣大讀者囉！華華都特登打電話去問秋官點睇，秋官講笑咁講，「我已經避開（股災）唔拍住，家未輪到我拍，股災又關我事啊！」<br>被公認為「秋官效應」來源嘅劇集「大時代」，結局係秋官飾演嘅丁蟹啲仔跳樓死晒，丁蟹就癲咗兼坐花廳，播放期間最高跌幅達12.7%！據華華所知，楊家將嘅下場，無獨有偶，又係全家上下都死得七七八八嗰隻，劇情真係如有雷同，實屬巧合。<br>恒指自秋官開機以來，最多跌咗11.6%，啱啱開始拍嘅威力已經同廿年前嘅「大時代」播緊時睇齊，華華真係唔知，究竟係市場反應快咗吖，定係秋官效應功力已經去到化境呢？</p><p>近年秋官效應威力</p><p>《書劍恩仇錄》<br>2010年10月25日首播，翌日冇事，到27號，恒指跌436點。<br><br>《神醫大道公》<br>2010年5月10日CCTV8首播，11號大陸上證指收跌148.3點，深成指失守萬關。<br><br>《桌球天王》<br>2009年3月30日首播，恒指翌日即跌663點。<br><br>《楚漢驕雄》<br>2008年10月3日重播，至10號一個星期恒指跌2886點。<br><br>《潮爆大狀》、《大時代》<br>2007年8月美國播映，引爆美國次按風暴。<br><br>《謎》<br>2007年5月首播，翌日恒指跌111點。<br><br>李華華<br>mailto:LiWaWa@AppleDaily.com</p></body></html>