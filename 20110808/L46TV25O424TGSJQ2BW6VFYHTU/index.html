<html><header><meta charset="utf-8"><title>迷你七人車　皇帝平台大晒</title></header><body><h1>迷你七人車　皇帝平台大晒</h1><p>暑假殺埋身，小朋友放假，家長依然冇得停，揸住部車載佢哋四處出動學呢樣玩嗰樣。地方淺窄、小家庭居多的香港市場，近年以迷你七人車當道，今日就由10個小皇帝揀選小小七人車。一心借來本田Freed及豐田Wish給小皇帝作比拼，怎知成班顧住匿埋車廂玩波波，似乎Freed的高身車廂、大尾平台更得呢班小皇帝歡心呢！<br><br>記者：許維雅　<br>攝影：王文忠</p><p>1,265毫米特高內櫳</p><p>新一代家庭頂多生兩個已經夠晒數，照理應該毋須買七人車作家庭車。無奈香港市區的車位極之難求，每逢周末相約老人家出街耍樂聚天倫，當然最好一架車搞掂晒啦。七座位唔使下下出動，尺碼款式較細的迷你七人車，無論於車價定係實際用途方面都更合乎經濟原則。<br>好似尺碼只有4,215×1,695×1,715毫米的本田Freed，望落去只似大了少少的Jazz，但勝在有1,265毫米的車廂高度，令空間感充足，摺起後排座椅變成的尾廂大平台，更適合小朋友於戶外時多一個舒適地方玩樂，而中排座椅摺合後亦可化作小餐桌之用。加上車廂2+2+3的座椅鋪排令中間騰出走廊，方便小朋友於車廂內走動。</p><p>最抵玩的電趟門</p><p>Freed還有不少元素貼合小主人需要，如離地只有150毫米特低地台，老幼上落更輕鬆。再者，以二十二萬幾的抵玩車價，Freed難得原裝配備兩側電趟門，令家長接送時更加方便，且獲得日本JNCAP安全測試的最高六星等級好讓家長安心。不過始終一分錢一分貨，Freed的其他配備唔算充足，只有HID頭燈及Keyless免匙系統。<br>大部份日系小車逐步全面邁向環保車系列，Freed亦不例外，1.5公升i-VTEC環保引擎，配合Econ慳油模式，令油耗只需17km/L，藉此取得環保減免稅優惠資格，不過唔少家長嫌118匹馬力輸出稍弱，坐滿七人可能會出現力有不逮的情況，要慳牌費還是要夠力水，家長們就要取捨喇！</p><p>小皇帝投票</p><p>HondaFreed</p><p>引擎：1,496cci-VTEC<br>馬力：118ps/6,600rpm<br>扭力：14.7kg-m/4,800rpm<br>傳動：無段變速自動波<br>售價：$223,000起<br>查詢：28278622（合群汽車）</p><p>其他迷七心水推介<br>SUV變種七人車Qashqai+2</p><p>唔好以為NissanQashqai+2望落好似好大隻，其4,541×1,783×1,646毫米的車身，比Wish短比Freed矮，只不過揭背溝SUV的變種外形夠霸氣，帶來大隻的錯覺。<br>於尾廂「+2」再變種成為七人車，令車廂空間運用更靈活，加上配備全車頂天幕式天窗，令最後排乘客都唔怕感覺侷促。更具有穩定的四驅系統，頭驅四驅隨時任揀，增加安全性又增加玩味，最適合猛男爸爸。</p><p>引擎：1,997ccMR20DE<br>馬力：139ps/5,200rpm<br>扭力：196Nm/4,800rpm<br>傳動：CVT無段變速連+/-波四驅<br>售價：$269,800<br>查詢：28035333（合誠汽車）</p><p>空間更自主TouranGT</p><p>同屬輕巧一族的VWTouranGT1.4TSI，車身尺碼只有4,397×2,081×1,674毫米，比Freed輕輕大一個碼。1.4公升Twincharger引擎更是品牌代表作，所輸出的170匹馬力可算係迷你MPV中的強者，配合7速DSG波箱，性能表現同屬飆得一族。<br>Touran最大賣點係中排座椅可隨意拆出，令空間運用有更多變化，最多更可騰出1,913公升儲物空間。雖然車價較同級貴，但配備交足功課，皮櫳、頂雙天窗、輕觸式大屏幕及多功能軚環等。</p><p>引擎：1,390cc直四Twincharger<br>馬力：170PS/6,000rpm<br>扭力：240Nm/1,500rpm<br>傳動：7速DSG+/-波箱<br>售價：$288,800<br>查詢：36989688（VolkswagenHK）</p><p>波浪紋突出外形Mazda5</p><p>尺碼跟Wish相若的Mazda5，長闊高達4,580×1,750×1,620毫米，雖然不及Wish扁平富動感，但靠車身兩側的波浪形骨線突出新形象，以優雅流水作主題，配合超大哈哈笑鬼面罩、立體頭燈及擾流，Mazda5具有頗鮮明的自我風格。<br>性能方面，2公升直噴引擎輸出144匹馬力，力量屬中游分子。以二十二萬幾車價而言，跟皮椅、電視屏幕及後泊車鏡等配備，算得上十分抵玩。若然想家中小皇帝上落更方便，畀多二萬元就有電趟門版本，胎軨亦加大1吋。</p><p>引擎：1,998cc直四<br>馬力：144ps/6,500rpm<br>扭力：180Nm/4,500rpm<br>傳動：5前速+/-自動波箱<br>售價：$229,800起<br>查詢：28931112（萬事得汽車）</p></body></html>