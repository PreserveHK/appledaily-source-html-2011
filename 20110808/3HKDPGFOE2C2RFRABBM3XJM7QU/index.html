<html><header><meta charset="utf-8"><title>4G隨身玩　煲1080P串播免等</title></header><body><h1>4G隨身玩　煲1080P串播免等</h1><p>上網睇串流，最講求快捷方便，萬一每次都要斬件式邊撈邊睇，好快悶到瞓着！繼玩咗一輪3G，速度更快嘅4G流動數據器終於出籠，最大改良係下載影片嘅時間大大縮短，如小記實試播放全高清YouTube、AppleTrailer以及單撈高容量檔案，尤其串流播片感覺最爽，畫面靚，唔窒格，最緊要係唔使等！<br><br>記者：陳國輝　<br>攝影：陳盛臣<br>Model：ClementT.&amp;KiuKwok@Zmodel</p><p>唔使3分鐘即插即玩</p><p>想用手機玩4G？未有咁快！事關今次One2free推出嘅4GLTE，會以流動數據器（Dongle）作為隨身上網工具。安裝過程仲簡單到痹，只要插隻「USB手指」落Windows或者MacOS電腦，佢就識得自己搞掂，唔使任何程式光碟，約莫3分鐘就可以上網喇！<br>入到主介面，照舊係一堆上下載速度數據、傳輸記錄以及SIM卡電話簿等。值得注意係，雖然月費入場價只係$187，但由於只包括1GB數據傳輸量，唔想爆Plan就要慳住玩，而最簡單方法，就係經常實個用量記錄喇！但如果你又唔想就住玩，索性選用$387無限Plan，唔使煩！</p><p>睇全高清試片　超順！</p><p>講咁耐，速度快幾多先？官方自行作出過比較，例如單撈一套8GB電影，4GLTE只需56分鐘，但係一般3G就要304分鐘，足足快成六倍！至於實試感受，最明顯係觀賞全高清串流電影嗰陣，如HDYouTube或者AppleTrailer，唔使邊等邊睇，慳番好多時間；但係當單撈一個約12MB電郵附件時，竟然花上52秒，並非官方講嘅幾秒！原因可能同訊號強弱或者測試時間有關，但講到底，結果真有點意外。</p><p>現場測試</p><p>地點：將軍澳工業邨　<br>日期：8月6日/下午4點</p><p>高清YouTube</p><p>成日嫌高清版YouTube撈得慢？今次4GLTE表現算係順滑，例如呢套1080p動畫，全屏幕串流播放，幾乎唔使等！</p><p>電影Trailer</p><p>蘋果網勁多荷李活Trailer，但全高清上落都要幾百MB，如果用4GLTE即場串播，一樣即睇唔窒格，而且畫質再靚啲！</p><p>下載12MB文件</p><p>相反，單撈Files的速度認真麻麻，例如示範下載一個12MB容量的Zip檔案，結果全程花咗52秒，真係有點失望。</p><p>上《蘋果》網頁</p><p>撈網頁嘅速度絕對唔輸蝕過睇高清片，例如打開桌面版《蘋果》首頁，圖文即時彈出，再睇埋動新聞片段亦無問題。</p></body></html>