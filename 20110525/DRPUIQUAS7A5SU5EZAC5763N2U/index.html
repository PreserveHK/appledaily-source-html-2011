<html><header><meta charset="utf-8"><title>中環在線：嘉能可上市儀式　馬世民唔得閒蒲頭 - 李華華</title></header><body><h1>中環在線：嘉能可上市儀式　馬世民唔得閒蒲頭 - 李華華</h1><p>今年全球集資額最大新股嘉能可（805）噚日掛牌，港交所（388）當然唔敢怠慢，除咗行政總裁李小加畀面出席，連前日開行會時跣低嘅主席夏佳理都嚟撐場，華華見到佢行得走得，睇嚟應該冇乜大礙。港交所咁撐場反而集團獨立主席馬世民就冇到，有關方面話佢因為事忙嚟唔到。華華之前都話過，72歲嘅馬世民，同一時間出任48間公司嘅合夥人或者董事，每家公司一年平均分得7日時間，排唔到期出席上市儀式有乜咁奇。<br>況且，嘉能可喺倫敦時間24號上午（約香港時間24日下午3點）喺英國上市仲舉行上市儀式，據集團公關大員講，主席IvanGlasenberg同埋一眾管理層為咗趕嚟香港嘅上市儀式（25日上午9時），全部都係嗱嗱臨咁喺英國掛完牌後坐私人飛機過嚟。好在冰島火山嘅火山灰唔係咁嚴重，否則真係私人飛機都趕唔切。</p><p>又關艾未未事？</p><p>另一方面，究竟嘉能可同艾未未有乜關係？話說正當嘉能可喺港交所舉行緊上市儀式時，一向同資本市場冇乜關係嘅社民連都嚟贈興，仲要無厘頭咁整咗個釋放艾未未同社民連成員姜靈彰嘅示威牌。<br>搞邊科？據社民連中人同華華講，用嗰兩個牌係基於環保原則，將之前用過嘅示威牌循環再用，前面寫「抗議炒賣商品」先係今次嘅訴求。<br>嘉能可發言人回應，集團嘅工作係促進全球糧食流動，絕對冇炒賣喎。<br><br>李華華<br>mailto:LiWaWa@AppleDaily.com</p></body></html>