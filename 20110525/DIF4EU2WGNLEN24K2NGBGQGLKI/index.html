<html><header><meta charset="utf-8"><title>7.8卡鑽石狂牛　林寶堅尼揸上手</title></header><body><h1>7.8卡鑽石狂牛　林寶堅尼揸上手</h1><p>林寶堅尼唔只鍾意打造跑車，最近旗下Spyder系列手機再有新品登場，將手機機面鑲嵌7.8卡鑽石，令平凡的手機馬上變得更有氣派。男士會為品牌着迷，女士更會為鑽石愛不釋手。家唔使幾百萬，一樣可以揸到林寶堅尼！<br><br>記者：王震遠<br>攝影：陳盛臣<br>Model：Ceci@PureModels</p><p>貴氣手機獨立Number</p><p>意大利「狂牛」車廠林寶堅尼，論推出手機經驗唔算係新手，其Spyder手機系列早前推出過黑鋼同金白型號，而喺6月1日即將推出嘅新產品將會再次升級，揀選鑽石鋪面，盡顯尊貴身份。全球首推嘅Spyder鑽飾系列手機，是為林寶堅尼旗下「FashionandAccessories」品牌成立30周年而推出，所以每部機身都會刻有獨立機身編號，彰顯顯赫地位。其中SupremeDiamond更具有收藏價值，因為機身背後會特別刻有「ToninoLamborghini」簽名，其他款式恨唔到咁多。</p><p>貼18K狂牛徽章</p><p>今次Spyder手機鑽飾系列一氣過推出三款手機，包括S-650、S-660同SupremeDiamond。想買入門級玩吓，可以考慮S-650，喺手機嘅左右兩邊同上半部，鑲嵌咗2.5卡鑽石；S-660就更重手，機面上大部份位置都鋪滿5.9卡鑽石，共有942粒；不過最具貴氣，一定要數SupremeDiamond，背後用上白色鱷魚紋真皮，有18K金林寶堅尼狂牛徽章位於機面同機背中間，機身上共有1,072粒全美鑽石，共重7.8卡，全球只係限量發售300部，比iPhone更珍貴，要預訂請快手。</p><p>開機即聽引擎聲</p><p>三款新推出嘅鑽石手機，外殼同上代一樣，採用316L不銹鋼打造，機身上嘅70幾件精鋼同多角度零件，都經由人手打磨同拋光，所以機身表面份外細膩。此外，屏幕所用嘅藍寶石鏡面不易刮花同磨損，有如天然保護貼一樣。手機方面，設計來自意大利，由瑞士裝配，網絡支援2.75G雙頻GSM，外置4G記憶體，屏幕雖然只有2吋，但直機嚟講已經夠用。內置手機系統極有名牌品味，開機同關機會有招牌跑車引擎聲，預設牆紙亦有大大隻林寶堅尼logo，鍾意呢個牌子嘅用家必撐！</p><p>Profile：</p><p>制式：2.75GGSM雙頻<br>屏幕：2吋藍寶石晶體；240×320像素<br>電量：4小時（通話）/200小時（待機）<br>內存：外置4GB記憶體<br>相機：3百萬像素<br>查詢：AcestarConcept（24129333）</p></body></html>