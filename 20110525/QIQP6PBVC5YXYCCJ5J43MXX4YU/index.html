<html><header><meta charset="utf-8"><title>中環在線：于正人呻俾人借過橋 - 李華華</title></header><body><h1>中環在線：于正人呻俾人借過橋 - 李華華</h1><p>散戶愛炒輪，但「烏輪」事件，又真係幾破壞輪商形象。日前聽聞中環掀起一陣炒人潮，包括輪商，華華即刻打電話畀UBS于正人（Johnny），劈頭就唔客氣問佢冇事吖嘛！點知俾佢勁鬧，「梗係冇事啦，你睇吓交易所資料，我哋間行無論成交量定街貨量都係前三名……」<br>好彩同Johnny熟，知佢講笑唔係真鬧華華。正如佢話，UBS喺05年8月開始搞輪，嗰時得兩丁友，呢幾年越搞越大不斷請人，佢老兄梗係冇事啦！<br>不過，講開輪場競爭大，Johnny話，曾經有客戶同佢講，喺搜尋網站想搵有關UBS產品資料，點知出咗另一間行嘅，差啲買錯。Johnny後嚟得悉，原來係某同行喺搜尋網站落廣告時，指明網友search有關UBS時就出自己間行嘅banner廣告。華華惟有安慰Johnny，「不招人妒是庸才」，你冇料，鬼會借你個名用咩！</p></body></html>