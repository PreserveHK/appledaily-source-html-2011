<html><header><meta charset="utf-8"><title>iOS遙距拍片兼收音　攝聽Phone魂</title></header><body><h1>iOS遙距拍片兼收音　攝聽Phone魂</h1><p>用iPhone玩遙控玩具絕唔係新鮮事，曾經勁Hit嘅AR.Drone直升機玩上天當然過癮，今次呢部「間諜坦克」落番地一樣震撼！霸氣外形兼備攝錄同收音，加上WiFi控制範圍達200呎，令iPhone同iPad變成好玩「攝聽Phone魂」！<br><br>記者：韓繼聰<br>攝影：陳盛臣<br>Model：Alice@That'sModel、傑仔@GME</p><p>聲畫兼備　黑夜照影</p><p>呢部坦克外形真係攞滿分，恍如一架上月球嘅探測車。除咗可以作基本的前後左右移動外，最大賣點就係可以監視兼偷聽。車頭設置的鏡頭可於行車時即時傳送影像至iPhone。平時玩遙控車，多數用眼望住架車，但玩呢架「間諜坦克」就可以以第一身視點操控，即使車身離開視線範圍仍可控制自如，加上即時傳聲，感覺就好似坐在車中一樣。而更強嘅係鏡頭設夜視功能，喺較暗嘅環境一樣睇得清清楚楚，玩落更有軍事Feel。<br>實玩測試，影像傳送非常流暢清晰，更可拍攝硬照，相片即時存入iPhone，雖然相片質素一般，但勝在好玩方便！美中不足之處係唔可以拍攝短片，亦未能遙控調校鏡頭角度，否則呢部「間諜坦克」的可玩度一定更大！另外，收音方面，雖少不免有些雜音，但聽人說話亦尚算清晰，用嚟偷聽八卦秘密都夠晒用。</p><p>WiFi接駁　GDrive體感</p><p>「間諜坦克」以WiFi直接連接iPhone，並不需要另加額外訊號發射器。只要利用i系機，包括iPodTouch、iPhone或iPad單撈專用App，接上坦克的WiFi網絡，即可控制，開始你嘅監視任務！由於WiFi訊號比較強，喺無障礙下，最遠遙控距離可遠達200呎，而即使有牆阻隔，亦可在100呎範圍內控制。操控方面，兩邊前後掣，分別控制左右轆的前進和後退，利用不同組合即可做出前、後、左、右、自轉等動作。而佢嘅GDrive功能就更簡單，以體感操控，同用軚盤揸車差不多，玩唔慣遙控嘅女生一樣可以操作自如。另一特別功能，就係佢可以記錄行車路線，然後再自動重新行一次。玩家大可Set番條指定路線畀佢，等佢自動巡邏，夠晒過癮！</p><p>《RoverApp-ControlledSpyTankwithNightVision》</p><p>售出:約$1,500（12月推出）<br>查詢：華仁影音（27877992）</p></body></html>