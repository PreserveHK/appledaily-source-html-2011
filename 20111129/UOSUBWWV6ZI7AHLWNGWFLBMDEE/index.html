<html><header><meta charset="utf-8"><title>紫釵一夜情 - 鄧達智</title></header><body><h1>紫釵一夜情 - 鄧達智</h1><p>「……自釵燕失春風，憔悴不出眾。我再將紫釵弄，漸露笑容。玉潔冰清那許有裂縫，今宵壓髻有紫釵用……」嗱，重要是有釵用。小玉隨後呼叫浣紗，浣紗，快取鏡奩脂粉，從新將紫釵插戴……李益接：飄香雲鬢玉釵風。人面燭光相映紅（玉）。別後鉛華今始見（益）。豈無膏沐為誰容。（玉）……高潮來至……晚粧淡素豐姿綽約艷如絕世容。欲見珠釵今生今世莫嘆飄蓬。三載怨恨盡掃空，雙影笑擁不語中……<br>前面的話語（調情Foreplay），中段入港氣囉氣喘，高潮過後嘆番支事後煙；好一段以戲曲唱出做愛過程。筆者如是看《紫釵記》之〈劍合釵圓〉。在港台「講東講西」說出引來排隊咀誅我之阿婆媽姐PhoneIn無數。她們或者未試魚水之歡，就算真係具情色意表，任姐嗰支不過係釵之嘛又非係支×××；鄧某何得以如此大不敬？對任姐仙姐？真唔識世界！<br>毛俊輝胡美儀患難見真情夫妻檔推出《情話紫釵》一年，2012年1月6至8，10至14日將在香港演藝學院載譽（2011上海壹戲劇「年度時尚戲曲」大獎）歸來，可惜只得幾日（香港舞台演出的宿命）度期困難，多優秀的製作，多貴重的設計，三、五天落畫；受歡迎？那有倫敦WestEnd或紐約百老匯一做十幾年的經驗？本來可以推廣至不同語言不同文化背景的觀眾眼前，只因場地天長地久的問題；未曾識覺已歸西！莊文強，麥兆輝的文本創作，音樂總監高世章，葉錦添的形象及服裝設計，李章明粵樂設計及統籌，謝君豪搭何超儀演繹現代版一夜情相對古裝版林錦堂配胡美儀的即食情慾進化愛情；毛俊輝這部作品正合筆者戀慕《紫釵記》之餘之情慾角度，所有故事只因「有釵用」而起。</p></body></html>