<html><header><meta charset="utf-8"><title>萬千星輝頒獎典禮2011高海寧儍妹食住上</title></header><body><h1>萬千星輝頒獎典禮2011<br>高海寧儍妹食住上</h1><p>入行3年、以勁爆身材而聞名的高海寧，今年憑《為食總司令》、《為食一條街》、《午夜出動》和《法證先鋒III》獲提名萬千星輝頒獎典禮2011的飛躍進步女藝員，對此高海寧直言：「原來做綜藝節目都可以獲得大家肯定，所以當自己已經贏咗。」靠身材起家的高海寧，更希望日後可磨練演技。<br>撰文：何慧斯</p><p>高海寧日前在尖沙嘴接受訪問時，回想得悉獲提名一刻：「冇諗過，上年係憑《健康奇案錄》獲提名，今年又冇呢個節目，仲諗住唔使出席頒獎禮，點知今年有得提名，好愕然，真係食肥咗都抵。」她續說：「聽人講過一定要拍劇，先可以攞獎同俾人留意到，但原來做綜藝節目都可以獲得大家肯定，今次對我係好大嘅鼓勵，所以當自己已經贏咗。」</p><p>冇刻意谷奶</p><p>雖然在08年參選港姐時大熱倒灶，不過未必等於走入絕路，轉做藝人的高海寧，憑Dcup身材而令曝光率增長不少，有名當然有利，但同時亦被是非纏身，她說：「今年成績好滿意、好開心，最近好多人問我有冇受到困擾，初初會有，始終唔識我嗰陣，淨係睇身材，會覺得呢個人咁博。當有人同我相處過之後，先知道原來我係儍，仲係得個樣，其實我冇特登谷得好勁，出發點只係想成件事靚。」<br>經常現身飲食節目的高海寧，獲不少網民激讚她食得夠自然，其後獲不少綜藝節目邀請演出，問她會否主力做綜藝節目？她說：「想兩邊都試，我做綜藝嗰陣，無論係飲食抑或旅行節目都好，我會做番自己，係人都鍾意食同玩。拍戲係另一樣嘢，要投入做另一個人，難度好高，所以想試多啲呢方面。」<br>最近高海寧有份參與金牌監製李添勝新劇《天梯》，她直言很幸福：「呢部係第一部正式嘅連續劇，基本上每集都有份，同以前客串啲角色好唔同。今次真係好彩，有好多好對手，佢哋唔會嫌我新、乜嘢都唔識，反而仲勁有耐性教我。」她續說：「今次演一個歌女，唔怕男人，有場講我調戲黃德斌同陳豪呢班鄉下仔，開頭我唔知點做，亦唔知點叫好，德斌就用好具體嘅方法教我，連張可頤都有教我掌握角色。」</p><p>感謝李添勝</p><p>對於難得有演戲機會，高海寧說要多謝添哥：「添哥好勇敢，夠膽畀機會一個新人，仲要係個戲份唔少嘅角色，所以我要努力做好，希望全套戲圓滿，唔好喺我呢個位有污點。」展望將來，高海寧說：「想拍多啲劇，磨練演技，成日覺得自己冇長處，冇把刀利，唔想淨係識食同靠身材，出嚟活動行吓影張相就算，想搵樣專長，如果唔係到時冇咗人氣，又或者多啲女仔出嚟，咪好易被淘汰？所以我要再努力。」<br>攝影：仇志德<br>場地提供：TheONE</p><p>萬千星輝頒獎典禮2011飛躍進步女藝員提名</p><p>‧高海寧《為食一條街》、《午夜出動》、《為食總司令》、《法證先鋒III》<br>‧馬賽《為食一條街》、《洪武三十二》、《九江十二坊》、《不速之約》、《萬凰之王》<br>‧黃智雯《東張西望》、《居家兵團》、《怒火街頭》、《潛行狙擊》、《不速之約》<br>‧樂瞳《點解阿Sir係阿Sir》、《九江十二坊》、《法證先鋒III》<br>‧龔嘉欣《隔離七日情》、《怒火街頭》、《誰家灶頭無煙火》、《紫禁驚雷》</p></body></html>