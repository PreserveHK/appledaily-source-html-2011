<html><header><meta charset="utf-8"><title>關仁隱事：小黃洗頭亂發老脾 - 關仁</title></header><body><h1>關仁隱事：小黃洗頭亂發老脾 - 關仁</h1><p>富豪小黃以前好鍾意去中環某名牌髮型屋剪頭髮，每次去到佢都要個髮型師阿仔只服侍佢一個人，搞成個幾兩粒鐘都係收佢千幾蚊好唔化算，加上佢脾氣古怪唔易服侍，阿仔其實唔多願做佢生意。<br>事關佢試過幾次無厘頭發脾氣鬧啲洗頭妹，鬧到人哋忍唔住喊晒，有次小黃洗頭時，忽然彈起身手指指鬧個洗頭妹，因為佢入去洗頭房時個地下好污糟，但呢啲事又實在唔關呢個妹妹事，再加上佢突然彈起身，洗頭妹唔小心整濕佢背脊，令小黃更加嬲，全場都知佢大發爛渣，大家都怕鬼咗佢，後來阿仔要加佢價先肯同佢剪頭髮，佢覺得唔合理就轉咗場，成班員工都話要劏雞還神！<br>撰文：關仁</p></body></html>