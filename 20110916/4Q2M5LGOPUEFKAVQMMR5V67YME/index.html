<html><header><meta charset="utf-8"><title>我哋有嘢講：型仔飛魚chok爆泳壇</title></header><body><h1>我哋有嘢講：型仔飛魚chok爆泳壇</h1><p>上月15日報紙大字標題「小朱無厘頭不戰出局」，主角叫朱鑑然（Kevin），22歲，高1米8，從小移民加拿大，chok爆泳壇的他，靚仔程度足可如師兄方力申般踏上演藝路：「這個世界冇嘢冇可能，但不是現在。」全因再多姿多采的娛樂圈，也敵不過明年倫敦奧運的吸引力。記者/攝影：徐嘉華</p><p>唇紅齒白、挺直鼻樑，模特身形、嘴角上還有粒「銷魂癦」，加上加拿大名校哥倫比亞大學的履歷，難怪曾被星探邀請做模特兒，朱鑑然說：「我18、9歲時路經尖沙嘴，突然有個女仔走過來問我有冇興趣做model，那次我好趕時間，收了她的卡片就走了。」<br>唔係得個樣，Kevin其實是游得之人，在世大運200米背泳「無厘頭出局」（因賽會在無通知泳手下，臨時提早開賽半小時）後兩天，他在200米個人混合泳，以2分07秒09刷新香港泳隊唯一紀錄外，亦是他咁大個仔第一個香港長池紀錄，他笑笑口說：「我破香港紀錄的見報率也不及『無厘頭出局』，那天國內不少記者走來訪問我，唔知好笑定好嬲。」或者套用一句：焉知非福！<br>記：記者　朱：朱鑑然</p><p>愛情篇‧女友似官恩娜都唔錯</p><p>記：你在去年12月的微博內寫過「分手真的很難受」，你的擇偶條件如何？哪個明星最符合你的要求？<br>朱：現在真的沒有女朋友，以前試過同鬼妹拍拖，但文化差異太大，大家的senseofhumor都唔同，好似我講周星馳，她不識笑；我擇偶條件是firstimpression（第一印象）、不要太計較，要體諒我的時間表（現在在加拿大讀書外，一星期練9課水，另加3課陸上訓練）。官恩娜（右）及徐子珊（左）都不錯，個feel好吸引，都是sweet那種，官恩娜更sweet一點。</p><p>事業篇‧不排除學方力申入娛圈</p><p>記：想走方力申（圖）的路嗎，游完水、讀完大學，入娛樂圈？<br>朱：其實同方力申都幾有緣，我11歲從加拿大返港後，曾在南華會練水，同方力申同池，他當時擁有200米背泳的香港長池紀錄（至今仍是），我記得問過他的世界排名多少，之後就再冇交談過。我同方力申的項目很相近，最難忘是去年破了他保持了10年的200米背泳短池紀錄。我現在無時間想演藝的事，今日訪問完後，過幾天就返回加拿大開學，要到明年4月才返香港參加奧運計時賽。</p><p>運動篇‧入倫奧就紋奧運5環</p><p>記：你在華仁中六畢業後，就去了加拿大讀書，至今3年多，點睇近期熱爆的加拿大骷髏紋身模特兒RickGenest（右，曾參演LadyGaga歌曲BornThisWay的MV）？<br>朱：我有睇過LadyGaga的MV，但對Rick的骷髏紋身冇興趣，我不反對紋身，但要有特別意義才會去紋；如果我爭取到明年倫敦奧運的參賽資格，我一定會紋一個奧運5環去紀念一番，但紋到全身花厘花碌的，我一定不會。</p><p>朱鑑然小檔案</p><p>年齡：05/01/89（22歲）<br>身高：1米80<br>體重：72公斤<br>學業：加拿大哥倫比亞大學三年級（中學就讀九龍華仁）<br>加入港隊：14歲至今<br>大賽經驗：亞運會（2次）、世大運（2次）、全運（1次）<br>香港長池紀錄：200米個人混合泳（2分07秒09）<br>香港短池紀錄：200米背泳（2分00秒77）、<br>400米個人混合泳（4分19秒21）</p></body></html>