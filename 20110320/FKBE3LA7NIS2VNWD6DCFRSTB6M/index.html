<html><header><meta charset="utf-8"><title>隔牆有耳：食神　美食敢死隊 - 李八方</title></header><body><h1>隔牆有耳：食神　美食敢死隊 - 李八方</h1><p>天威難測，唔知幾時再有大地震海嘯，好多人家陣聞日本色變，紛紛取消遊日行程，特區政府亦呼籲港人離開東京或盡快返港，不過「食神」梁文韜就話冇有怕，上禮拜日（13號）如期帶團去大阪，玩足幾日飲飽食醉。拜得神多自有神庇佑，食得嘢多樂悠悠，全團人日前順利歸來，韜哥話當地市面平靜，加上美食當前，地震都唔驚得咁多。</p><p>全程米芝蓮懷石料理</p><p>港府呢個月12號，即日本大地震發生翌日向日本發出紅色旅遊警告，韜哥13號如期帶團去大阪，佢話呢次係帶老友去食好嘢，由於機會難得，可一未必可再，所以無懼紅色旅警，拍拍心口就上機去也。呢個大阪團仲參觀咗附近名勝好似清水寺等，戲肉則係食盡大阪好嘢，「全程都係食米芝蓮餐廳、懷石料理」。<br>由於大阪距離災區較遠，韜哥話情況基本上冇乜異樣，不過佢覺得市面情況確係略為淡靜咗少少，始終災難當前，對遊客心情唔多唔少有啲影響，而酒店亦好爆棚，有人話係部份接近災區嘅人避災而至。<br>天災加上輻射威脅，日本食品出口大受影響，瑤柱、鮑魚等海味甚至有斷貨危機，韜哥話佢做圍村菜，材料平民化，呢啲貴價食材貨源短缺對佢影響微乎其微，短期而言對飲食業行家應該亦冇乜嚴重打擊，因為日本海味向來價錢高，一般食肆唔會用，真係用日本貨嘅食肆則唔憂無貨賣，「大部份都唔係家先入貨，有好多貨喺倉o架」。<br>今次大阪行盡興而回，韜哥話短期內無意再遊日本，唔係驚有地震海嘯，而係接手改革嘅灣仔榮華酒樓本月底登場，現時要趕工做足準備，「要日日落舖頭睇實，邊有時間帶團去旅行」。</p><p>蔡瀾短期內唔去日本</p><p>講開啲日本飲食達人，食家兼作家蔡瀾年輕時曾留學日本，所以上至日本料理，下至日本文化習俗佢都非常熟悉。日本發生大地震，八方噚日打電話畀蔡生，睇吓「搵食」計劃有否受影響，但佢心情明顯麻麻哋，講唔夠兩句就想收線，叫八方唔好再打畀佢。言談間蔡生話短期內冇計劃去日本，「專欄呢幾日都冇寫（日本災難）」，相信係認為多一事不如少一事。<br><br>mailto:pf_lee@appledaily.com</p></body></html>