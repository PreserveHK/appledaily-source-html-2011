<html><header><meta charset="utf-8"><title>創意糕Fun贈爸爸　煲呔食落肚</title></header><body><h1>創意糕Fun贈爸爸　煲呔食落肚</h1><p>家乜都話要3D，做蛋糕甜品都唔例外，嚟緊父親節，不如跟Denice學定做個3D立體蛋糕送畀爹哋，比起買恤衫、公事包、卡片盒等禮物，更有心思！<br><br>記者：趙珮倩<br>攝影：王文忠<br><br>V壹網：http://www.vdonext.com/index.php?fuseaction=Features.Archive&amp;channel_id=575603&amp;program_id=1937136<br>睇片即上<br><br>留言電郵：mailto:adl.kitchen@yahoo.com.hk</p><p>今日煮腦</p><p>DeniceWai（6Senses創辦人）<br><br>自小向任職廚師的爸爸偷師，嚐過各國美食並融入個人的烹調風格中，由中菜到意大利菜都是拿手菜。
</p><p>煮題　食落肚父親節甜在心禮物<br>有料到<br>糖膏　做公仔裝飾</p><p>由製糖過程中經結晶工序後變成的，多用以搓成不同形狀的圖案或公仔作裝飾用。</p><p>無鹽牛油　鬆脆曲奇</p><p>又叫淡牛油，做曲奇餅一定要用無鹽牛油，焗出來的曲奇才夠鬆脆。</p><p>白朱古力　坐熱更滑</p><p>不含可可粉，只有可可油及牛奶，所以呈白色。而溶朱古力時不能直接落煲煮溶，最好坐熱水拌溶，出來效果會更滑溜。</p><p>呍呢拿油　過量會苦</p><p>做曲奇時加入呍呢拿油可增加香味，但切勿下過量，否則會有苦澀味。</p><p>糖霜　甜品裝飾</p><p>又名糖粉，是非常微細的糖粒混合玉米澱粉而成，常用於甜品外層作裝飾用。</p><p>淡忌廉　35%乳脂含量
</p><p>乳脂含量約35%，可打拂至兩倍大體積，可加糖一起打拂，用來代替甜忌廉做蛋糕裝備。</p><p>3D恤衫蛋糕</p><p>親手做的3D恤衫蛋糕，睇得又食得，款式仲可隨意設計，爸爸一定鍾意。</p><p>材料</p><p>麪粉210克、糖116克、發粉3/4茶匙、淡忌廉70毫升、雞蛋3隻、無鹽牛油（已溶）105毫升、糖膏150克<br><br>牛油糖漿：無鹽牛油（放軟）220克、糖霜180克、牛奶2湯匙、食物色素（粉紅、啡、藍）各少許</p><p>做法</p><p>1.	將麪粉、糖、發粉一同過篩，加入淡忌廉，逐一下蛋以低速打勻成麪漿。<br><br>2.	在長形蛋糕盤塗上溶牛油，鋪上牛油紙，再掃上已溶牛油，倒入麪漿掃平。<br><br>3.	放入預熱至180℃焗爐，焗大約50-60分鐘，取出待凉，切平蛋糕面備用。<br><br>4.做牛油糖漿，將無鹽牛油、糖霜、牛奶打勻，開成兩份，分別加入粉紅及啡色食物色素拌勻備用。<br><br>5.將3/4份糖膏加入藍色食物色素搓至顏色均勻後，取適量碾平，切出領呔形狀，壓呔紋，唧上啡色糖漿。<br><br>6.蛋糕塗上粉紅色糖漿，掃平，放上用餘下糖膏做的衫領，再放領呔，可隨意設計款式及唧上花紋，即成。</p><p>貼士</p><p>想食得健康些，可改用相同份量橄欖油取代已溶無鹽牛油。</p><p>父親節卡曲奇</p><p>節日送卡，既不環保，收卡人收到後好多時都不知放了哪裏，不如做一張食得落肚的卡，有得食有得寫，一舉兩得。</p><p>材料</p><p>牛油（室溫放軟）130克、糖108克、蛋1隻、檸檬茸1湯匙、呍呢拿油/水1茶匙、麪粉316克、鹽1/4茶匙、糖霜500克、固體植物油160克、奶3湯匙、食物色素（橙、藍、黃）各少許</p><p>做法</p><p>1.	牛油加糖、蛋、檸檬茸、呍呢拿油打勻，逐漸加入麪粉、鹽、水繼續打勻至成麪糰。<br><br>2.	將麪糰略按扁，用保鮮紙包實，放雪櫃雪2小時至硬身，取出將麪糰碾成1/8吋厚度，切齊四邊，再切成2.5吋×6吋長方形。<br><br>3.	將麪糰放在已鋪上牛油紙的焗盤上，放入預熱至175℃焗爐，焗18分鐘，取出待凉。<br><br>4.	固體植物油略打散，分幾次加入糖霜，繼續打勻至混合，逐少加入奶打至滑身狀態，分三份，加入食物色素，分別放入唧袋備用。<br><br>5.	用糖霜混合物在曲奇面寫上HappyFather'sDay，另一邊隨意畫上圖案，砌成打開的卡形即可。</p><p>爸爸的名片（白朱古力糖）</p><p>市面的朱古力糖偏甜，但自己做的話可加合桃碎和忌廉芝士，減少甜膩感，口感亦相當豐富。</p><p>材料</p><p>忌廉芝士225克、糖霜500克、呍呢拿油11/2茶匙、白朱古力372克、合桃碎60克、黑朱古力（已溶）100克</p><p>做法</p><p>1.	白朱古力切碎放碗中，熱水倒入大碗，放上白朱古力隔熱水坐溶。<br><br>2.	將忌廉芝士、糖霜、呍呢拿油倒入碗內打勻，加入合桃碎及白朱古力再次打勻。<br><br>3.	將白朱古力混合物倒入已鋪上錫紙的焗盤內掃平，放入雪櫃雪1小時待凝固。<br><br>4.	白朱古力糖倒出，切齊四邊，再切成3吋×1.5吋長方形。<br><br>5.	用黑朱古力漿隨意寫上心意字句，又或者畫公仔便可。
</p><p>煲呔雪糕蛋糕</p><p>煲呔雪糕蛋糕，其實是朱古力蛋糕夾呍呢拿雪糕一齊食，味道Perfect！</p><p>材料</p><p>牛油（室溫放軟）/麪粉各80克、糖120克、蛋1隻、呍呢拿油1茶匙、鹽半茶匙、谷古粉22克、呍呢拿雪糕適量、已溶牛油少許</p><p>做法</p><p>1.	碗內加入牛油、糖、蛋、呍呢拿油、鹽打勻，加入麪粉、谷古粉繼續打勻成麪糊。<br><br>2.	長形焗盤塗上少許溶牛油，鋪上牛油紙，再塗上少許溶牛油，倒入麪糊，掃平。<br><br>3.	將焗盤放入預熱至175℃焗爐，焗10-12分鐘，待凉後取出，將蛋糕橫切半。<br><br>4.	將呍呢拿雪糕塗在一邊蛋糕上，然後蓋上另一半蛋糕，包上保鮮紙，放入冰格雪2小時。<br><br>5.	將蛋糕取出，一開二份，再切成煲呔形狀即成。</p><p>貼士</p><p>如家中無焗爐，可用現成的雪藏蛋糕代替，效果差不多。</p></body></html>