<html><header><meta charset="utf-8"><title>模範生：張舒雅天橋洗底不再Hea</title></header><body><h1>模範生：張舒雅天橋洗底不再Hea</h1><p>張舒雅背負最hea港姐冠軍之名三年，死因簡單，性格不合而分手。今年轉戰模壇再來過，成為熊黛林和Angelababy同門師妹，表明會投入做好呢份工，如會為司儀工作對稿到凌晨，連父母都覺得她變了另一個人，其母更撰寫信件讚女兒認真成長了，深受感動。</p><p>過去式：2008年香港小姐冠軍；現在進行式：加盟熊黛林及Angelababy所屬的Style做模特兒，張舒雅坦言都是以一份工來對待，分別只在於投入程度：「心態係有唔同，之前覺得選港姐係一份工，抱住學吓、參與，以前可能好唔在乎，家一定唔係、我好着緊。」</p><p>母寫信打氣</p><p>訪問當日，張舒雅4點有司儀工作，她12時已乖乖在髮廊set頭，帶齊化妝袋和高踭鞋，她表示對稿至深夜3時：「連屋企人都覺得好奇怪，爹哋媽咪仲笑我：『未見過我咁認真』，媽咪仲寫咗封信畀我，讚我認真咗好多，大個女，自己都好感動。」<br>張舒雅擁有1米8身高，九頭身比例，絕對符合catwalk模特兒的外在條件，她表示尚在適應中：「未入行之前，個個人都話好高，外在條件係適合，不過乜都要從頭學過，選港姐學嘅丁字腳、腰要挺得直，做model又係另一樣嘢。除咗甫士，仲要好有自信心，自己呢方面有待磨練，阿Kim（經理人）成日都笑我騰雞。」
</p><p>「電視唔啱我」</p><p>作為模界新鮮人，CV中有着08年香港小姐冠軍之名會否加重枷鎖，她說：「自己做得模特兒有晒心理準備，做模特兒都係要拍片介紹自己，要成日去casting，好似見緊一份新工，仲要成日都要見，見得好密，人哋係知我係邊個，不過人哋揀你，係睇我家嘅表現。」<br>與張舒雅交談，感覺她個性爽朗，80後的她被冠上最hea港姐之名，她對此說：「80後都有積極一面，只係唔鍾意做出嚟畀人睇，比較會內涵啲，所以有時都唔係好公平。選港姐我都有積極、努力過，之前我未着過高踭鞋，每日綵排訓練到腳腫晒，只係電視唔係好適合我，我比較慢熱同靜，電視好健談，要多人互動。家模特兒世界啱我多啲，唔需要講咁多嘢，擺甫士行騷比較適合我，況且已經三年，人都成熟咗好多。」</p><p>會堅持到底</p><p>張舒雅謂模特兒工作需要高度的紀律，她說：「我每次開工casting一定會早到，喺香港做模特兒好乖，早睡早起，放工就返屋企，生活好簡單，平時所謂去玩，都係出街食餐飯。」<br>愛上模特兒工作的張舒雅，更表明有堅持的能力：「我鍾意嗰樣嘢會好堅持、投入，好似細個學鋼琴，四歲學到六年級，不過學跳芭蕾舞，學咗好耐好鍾意，但跳極都做唔到一字馬，老師覺得我冇天份，所以就半途而廢，到現在為止，我好喜歡模特兒工作，會好認真對待。」有否為其模特兒工作設下框框，她說：「唔會做內衣同泳衣job，但性感程度係可以接受，要睇番工作性質。」
</p><p>師姐好辛苦</p><p>張舒雅加入模特兒行業半年多，她十分欣賞媽咪級的琦琦，她說：「佢好健康、好勤力做嘢，又兼顧到家庭，係長時間都keep到咁好事業，處於一個好好狀態。」<br>談到師姐熊黛林及Angelababy均因身邊另一半提升不少知名度，張舒雅則抗辯：「佢哋好努力做嘢，見佢哋schedule好忙，做嘢好辛苦，知名度高係自己工作辛苦返嚟，Baby個人sweet，多人鍾意。」</p><p>港姐要得體</p><p>新一屆香港小姐正舉行得如火如荼，作為過來人的張舒雅說：「唔好咁在意，大家眼中嘅香港小姐太有一個框框，大家停留咗，希望新一代香港小姐好似張曼玉、朱玲玲，要好大方得體，呢個年代冇啲咁嘅人，時代唔同咗。」</p><p>張舒雅Profile</p><p>英文名：Edelweiss<br>出生日期：1985年10月27日<br>身高：180cm<br>三圍：31、24、35<br>入行：2008年香港小姐冠軍</p><p>採訪：RitaLeung<br>攝影：MatthewLam<br>髮型：AlexSoofP.O.PHairdressing<br>服裝提供：MarcbyMarcJacobs</p></body></html>