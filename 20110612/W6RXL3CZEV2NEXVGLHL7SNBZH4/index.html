<html><header><meta charset="utf-8"><title>等運到 - 左丁山</title></header><body><h1>等運到 - 左丁山</h1><p>六月四日本欄寫「以下犯上多」，談及鍾月萍博士之「長勝風水─易經的突破」，一位讀者「白沙」先生睇完，立即到書局買書，六月五日來電郵指該書第七十九頁之華盛頓總統八字及大運排列有誤，希望鍾博士改正。又話：「我覺得這本書是一本好書，不應有瑕疵來影響本書的光輝，所以才寫電郵給你。」<br>「蘋果」讀者包羅萬有，不少各界專才日日睇，我地寫錯少少就有人來郵指正，真係寫到驚驚地。呢位「白沙」先生係有心人，以第一時間到書局買新書，買完又即刻睇，第一時間搵到錯處，厲害、厲害。左丁山於是唔敢怠慢，將電郵傳俾鍾月萍博士，兩小時後，鍾博士已有回覆，大意云：「華盛頓的運則全部要改動如下……我的原稿是橫排，天地（出版書局）用直排，連帶全部運程都排成一條直線，我在校對時，看了心亂，要求重新橫排，時間怱忙，不慎把另一八字的運套上去，這點我們應該更正，謝謝白沙先生的提示。」左丁山自然又將鍾博士嘅電郵，傳俾白沙先生。<br>高手過招，快如閃電，問題講清楚，希望該書有再版時，可以改正。<br>有一位不具名讀者來電郵，似係一位八、九十後新生世代，反駁左丁山之「悶悶不樂」，指新人物「經常講冇機會，唔係指數量而係指質素」，「基建論係一廂情願，新一代係唔想好似舊一代咁下下依靠外資，做條寄生蟲，要自力更生……」講得幾有志氣，但可惜左丁山睇極都唔明白，呢位新世代究竟想做乜？既然唔肯「flippingburger」，唔肯做「外資二等職員」，「唔會跟大陸有錢佬美其名做其財富管理」，唔會做「商場石Ｑ、侍應和sell屎」，咁點呀？乜都唔啱，好想做「新科技、生物科學、砌架F2戰機、F1跑車與iPad反攻世界」喎，真有志氣，咁有冇本事呢？是否眼高手低呢？想嘅話就要創業，到大陸闖天下，或到矽谷與世界一流高手競技，與印度新世代較量吓先，如果一味得個講字，留在香港反基建，等運到中六合彩呀？不如搵鍾月萍博士同你算吓命運先？</p></body></html>