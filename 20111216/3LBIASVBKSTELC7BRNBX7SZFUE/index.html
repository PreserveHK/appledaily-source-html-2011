<html><header><meta charset="utf-8"><title>勞斯萊斯GhostEWB　老闆級超長體驗</title></header><body><h1>勞斯萊斯GhostEWB　老闆級超長體驗</h1><p>無幾耐之前Rolls-Royce新Showroom開幕，GhostExtendedWheelbase成為席上主角，不過可惜與它只是近距離接觸，要知呢款長軸版與別不同嘅豪華舒適一面，點可以唔喺公路上實際體驗，這次機會來了，真正體驗過駕與乘嘅享受，才知道它絕對長得有道理。<br><br>記者：趙慧敏<br>攝影：楊錦文<br>Model：Raico@Zmodel</p><p>空間與觸覺雙重享受</p><p>唔知係咪為凸顯Ghost（EWB）的尊貴身份，今次試車活動亦搞得與別不同，由大會舉行簡報會後，分上下午兩段時間舉行試車，並預早擬定路線，雖然整個路程不長，只由鰂魚涌沿東區走廊往杏花邨然後再回程，不過由於大會安排司機同行，令整個行程，記者能嘗盡駕車與乘車嘅雙重滋味。<br>既然打正招牌以長陣為賣點，後排老闆級享受自然成為首要條件，所以我亦老闆上身，第一時間跳上老闆席。較Ghost的軸距，長陣版增長了170mm，令軸距提升至3,465mm，令Ghost（EWB）體形達5,569×1,948×1,550mm，無論車形及後排空間，都屬巨無霸級數，後排腳的伸展空間，更係足夠得無話可說，不過喺享受空間感之前，踏上紅色厚實純羊毛地毯時，帶來觸覺嘅柔軟感，已經充滿暖意。經過強烈的觸覺享受後，亦應該輪到眼球的刺激，全車用上大量名貴桃木裝飾配搭真皮，營造出不一樣的貴氣，LCD屏幕自然係標準配備，但就算冷氣出風口，每一顆按鈕，都以銀色磨砂金屬打造，帶來唔少古典味。</p><p>過彎穩定　加速反應快</p><p>不過豪華座駕真正享受應該由行車嘅一刻開始，雖然車身長了，不過在過彎時，穩定性超強，呢方面無疑多得智能四輪空氣懸掛系統及電動減震裝置，令乘客向任何一方傾側，便即時作出平衡調節。化身一輪老闆，又要一嘗當司機滋味，性能來說，Ghost（EWB）與Ghost配備相同，同樣用上6.6公升雙渦輸增壓引擎，不過因為其體形比Ghost稍大，令最大輸出馬力輕減7匹至563匹，由0至100km/h加速於5秒內完成，電子限速則鎖定為250km/h。雖然要駕馭這輛龐然巨物，不過由開車一刻起，就發現它絕對容易被馴服，而且扭力驚人，面對這部達2,420kg豪車，於1,500轉低轉數時，已經可以釋出780Nm扭力，反應沒有半點遲疑，雖然車身極長極大，但過彎及加速時，反應十分靈敏，就算並非經常駕車嘅老闆偶爾想一試身手，相信亦沒有太大難度。</p><p>GhostEWB</p><p>引擎：6,592ccV12雙Turbo<br>馬力：563bhp/5,250rpm<br>扭力：780Nm/1,500rpm<br>傳動：8前速ZF自動波<br>售價：$6,600,000起<br>查詢：28701692<br>（Rolls-RoyceMotorCars）</p></body></html>