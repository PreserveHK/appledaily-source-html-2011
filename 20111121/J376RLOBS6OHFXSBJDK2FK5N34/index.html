<html><header><meta charset="utf-8"><title>開心飛起：首個狗仔旅行團　犬兒陶上畫押</title></header><body><h1>開心飛起：首個狗仔旅行團　犬兒陶上畫押</h1><p>特別報告，首個由香港帶狗仔出發遊東京之旅行團，於上周出發前往東京、伊豆。我隨團採訪，在七日內跟四隻狗仔建立起深厚友誼，發現帶狗旅行不再是空想，有趣好玩，人狗齊學瑜伽浸溫泉、做狗腳印陶瓷等。旅程完畢後，我都想養番隻狗仔。<br><br>記者、攝影︰徐影珊<br>鳴謝︰PettourHK</p><p>愛犬腳印陶瓷牌</p><p>整個旅程令我印象最深，除了與狗朝夕相對用餐兼瞓覺外，就是同狗仔齊齊做陶瓷牌。日本仔興玩體驗活動嘛！一塊陶瓷牌，上面印着你愛犬的腳印，真是世上獨一無二又令主人開心到暈的好禮物。活動約一小時，先選擇牌的形狀，然後把陶泥壓扁，跟着倒模切割成形，接着就讓狗狗打個腳印，這個過程就當然由主人協助，其實狗仔一般會有丁點反抗，所以最好先印幾個做練習，才正式印在牌上。牧羊狗Whisky三催四請都唔願打印仔，要合二人之力捉實隻腳強行「畫押」，簡直好似古代的貪官逼民女打指模一樣搞笑。不過這情況平常，試問佢哋又點知你做緊咩。打完腳印之後繼續加裝飾物及加色，之後工作人員就幫你燒成陶板再送到府上。咦，咁我哋遠道由香港而來點算？空郵回港約一個月就到，大家都好期待快些收到這最佳禮物。</p><p>八幡野窯<br>地址︰靜岡縣伊東市八幡野1666-4<br>費用︰每人$193，包材料運費另計（十人以上最好預約）<br>網址︰ http://taiken-jp.net/yawata/ </p><p>　<br>玩瑜伽兼共浴</p><p>今次狗仔團另一大特色，是行程中安排主人與狗齊齊做瑜伽。瑜伽老師是古海貴惠，由大會邀請具專業瑜伽教學資格，尤其針對人與動物這一環節，她特別有心得。一小時的課程大概由人狗如何交流，到實際的動作都一一詳述。狗仔基本上由主人抱住做動作，太重抱不起的大狗，可坐在主人旁邊陪伴。而在我眼中見證到人狗瑜伽神奇之處，是再hyper的大狗，在過了大半小時之後都安靜下來。或許是氣氛問題，全場人都靜默，最後牠們也靜止下來。除瑜伽外，有想過與狗仔一齊浸溫泉嗎？別想歪覺得核突，其實是獨立個室裏面有兩個池，人與狗各自浸在池中但卻無人打擾，真正做到共浸溫泉的效果。團友Kay夫婦有一對松鼠狗一家四口只付一個價錢可共浴，真化算。</p><p>伊豆汪汪樂園<br>地址︰靜岡縣伊東市大室高原8丁目<br>收費︰人狗個室溫泉每次使用$320/1小時<br>網址︰ http://izu.wanpara.jp </p><p>　<br>齊齊食餃子</p><p>日本人愛狗的程度，是各處都有准許狗仔進入的餐廳。今次到訪的餃子店，聽說連日本明星都鍾意帶狗仔來幫襯，看來像隱藏於森林裏無人問津的住家，是15年老店餃子高原俱樂部。老闆福地先生與妻子兩個人小本經營，落手落腳做煎餃子做樓面。他們本身養了四隻狗兩隻貓，非常熱愛小動物，因此很歡迎主人帶狗前來。他們的原味餃子最有名，而蝦餃子也多汁好味，我較欣賞後者。小狗也有專用餃子餐，大家齊齊吃餃子，我還是第一次覺得咁親切。</p><p>餃子高原俱樂部<br>地址︰靜岡縣伊東市富戶1187-9<br>營業時間︰11am-9pm（逢星期二休息）<br>網址︰ http://www.i-younet.ne.jp/~gyouza </p><p>　<br>NEWS</p><p>帶狗入境的手續一般很繁複，例如必須先檢疫及打針，因此像這樣的狗仔團一年只辦幾團，必須提早大半年前左右報名。最新消息明年夏季將有北海道團，欲知詳情可密切留意網頁： http://www.facebook.com/Pettour.hongkong </p><p>　<br>TravelMemo</p><p>持有BNO或特區護照均可豁免日本簽證，逗留期最長3個月。<br>查詢︰25221184（日本駐港領事館）<br><br>從香港飛東京可選乘達美航空，來回機票最低價為$2,340起<br>（未連稅），網址︰ http://zt.delta.com </p><p>　<br>100V/50Hz兩腳扁平插座<br><br>100日圓約兌10.1港幣（文中價錢已折算為港幣）</p><p>下周天晴，天氣轉冷，日間約8-10℃</p></body></html>