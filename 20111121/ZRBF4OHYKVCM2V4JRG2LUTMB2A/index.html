<html><header><meta charset="utf-8"><title>梁振英同路人 - 左丁山</title></header><body><h1>梁振英同路人 - 左丁山</h1><p>晚上九時自赤柱廣場坐車返中環，一條雙向兩行車線好繁忙，一架接住一架，如果前面有一架大巴士就會行到蟻躝咁，如果因天雨路滑而有交通意外，後面一定塞死，呢啲地段只適宜唔駛趕時間嘅富豪紳士居住，打工仔好難搞，早上出門遲啲都會遲到。左丁山搞咗成個鐘頭先至返到屋企，以後難有第二次咯。<br>次早又趕去開會，開完大家閒談，總係要講到雙英決鬥，避都避唔開，想來由依家到明年三月底，城中大話題只有一個，就係特首競選，兩位「阿英」講乜都有人報道，有人分析，有人拆解，譬如振英哥一講咗有時做嘢，未必需要共識，即刻引來不少評論，唔講共識喎，環保團體、保育團體、80後團體點會肯過你呀？大抵梁營評估今日社會人士開始討厭弱勢政府，追求強人領導，而振英哥就係強人，故此用呢啲說話嚟試吓水溫，不過香港人好奇，一啲嘢可以做，不可以說，振英哥話唔需要樣樣尋求共識，反而引起新詮釋：梁先生可能比較獨裁。<br>開會之後，睇完報紙，便去吃午飯，一位飲食業行家在座，佢話好奇怪失業率會上升到3.3%，佢個集團請員工不知幾艱難，全職空缺有，兼職空缺大把，所以佢私人覺得失業率點會上升呀？呢啲經濟數據有時幾難解釋，經濟學有所謂「磨擦性失業」frictionalunemployment，指失業人士與職位錯配，淺白啲就係有工冇人做，有人冇工做，住天水圍嘅唔想去灣仔返工。失業問題好快扯咗去最低工資調整，在座各位係商界人士，人人反對調高至每小時三十三元，三十五元更加免談，波士Ｎ問左丁山意見，左丁山話：「你地唔好彩咯，工會不分左中右，一齊於特首競選期間發難，會對特首候選人構成巨大壓力，梁振英素來贊成最低工資，相信會一口贊成，以求工聯會民建聯嘅選委投票俾佢，唐英年好可能回應話考慮考慮，要睇數據，尋求共識。你地估，邊種答案會提高候選人在基層市民中嘅民望呢？」大家聽完為之默然一陣。有報紙講及梁振英與工聯會民建聯「談婚論嫁」，漸有跡象顯示佢地係同路人，氣味相投，民主派選委如何投票，煞費思量。</p></body></html>