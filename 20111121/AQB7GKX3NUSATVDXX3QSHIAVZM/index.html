<html><header><meta charset="utf-8"><title>高規日系機玩平　四色好襯</title></header><body><h1>高規日系機玩平　四色好襯</h1><p>每季日系手機登場，猶如一場FashionShow，而經「水路」熱辣抵港嘅PanasonicP-01D，就話畀你知嚟緊冷冷的冬天，依然要不忘奪目鮮色。二千幾蚊已玩到1GHz高性能規格，四款顏色機殼畀你襯衫襯心情，金屬底色再配Pink藍綠白，夠晒年輕有活力。<br><br>記者：陳國輝<br>攝影：李玉梅<br>Model：Waye@GME</p><p>P-01D四色奪目搶鏡</p><p>玩開日系機，最叫人難忘可能係早兩、三年前，由Sharp推出嘅PANTONE812SH系列。多達24種顏色唔在講，而且每一隻也稱得上係至搶眼奪目嘅「專色」，也難怪嚟到經常換畫嘅花心港人手上，也可以Hit足大半年！至於呢部P-01D，比起812SH唔稱得上好矚目，但藍、綠、白、紅四隻顏色，第一眼感覺就係勁搶，而且底殼色彩仲延伸到正面，加埋本身有黑色襯底，揀佢襯袋或襯衫，應該幾容易夾。<br>唔使三千蚊嘅日系AndroidPhone，幾乎無嘢可揀！P-01D雖然定價平，但硬體規格係你估唔到咁好，例如CPU就採用1GHz，仲係最新Android2.3.5系統，用嚟上網、單撈Apps玩，肯定交足功課。但更值得留意，P-01D竟支援繁體中文介面，睇得之餘手寫輸入亦得，玩日系機唔怕焗住要睇英文喇！</p><p>PanasonicP-01D$2,880</p><p>處理器：MSM82551GHz<br>記憶體：1,024MBROM＋512MBRAM<br>系統：Android2.3.5<br>屏幕：3.2吋VGA輕觸式<br>鏡頭：500萬像素	<br>查詢：三禾電氣（23740618）</p><p>富士通鏡面反擊</p><p>記得Fujitsu上一款F-01D，屬於10.1吋防水平板，而今次出番手機，長形機身加上摺合造型，睇落都好傳統，但見埋鏡面即時潮番晒，同時跟P-01D一樣有色畀你揀，黑、白以外，仲有隻粉紅色，不過暫時未有現貨。<br>想追求玩得，其實影音分唇至係佢強項！1,630萬像素鏡頭、1.2GHz處理器、防水防塵，並標榜Fujitsu必備指紋保安系統，以上種種夠皮未？再型啲，F-02D仲內置3D拍攝功能，雖然唔係玩孖鏡，但模擬效果夠晒逼真，甚至你可直接喺裸視屏幕上即時欣賞到，但留意佢只係一部FeaturePhone，並非Android智能手機。</p></body></html>