<html><header><meta charset="utf-8"><title>中環在線：中遠董事長　明日來港會猛人 - 李華華</title></header><body><h1>中環在線：中遠董事長　明日來港會猛人 - 李華華</h1><p>內地舉行嘅第二屆綠色發展十大領軍人物選舉，中遠集團董事長魏家福同中國財險（2328）總裁王銀成齊齊上榜。雖然呢個選舉由新華社連同8家內地官方媒體搞，頒獎禮仲喺人民大會堂舉行，但兩位得獎者雙雙缺席。<br>魏家福有獎唔領，反而應承聽日（22日）嚟香港，出席由香港管理專業協會主辦嘅「兩岸雙贏創新機」周年專題會議，據聞佢屆時會有發言時段。</p><p>內地得獎冇現身</p><p>華華相信，魏總唔係故意區別對待兩個活動，但喺香港舉行嘅活動又實在星光熠熠，好似東亞（023）主席李國寶、港交所（388）行政總裁李小加等都會現身，仲有唔少投行同基金老細，吸引力自然大好多。加上中遠太平洋（1199）執董兼董事副總經理黃天祐，都係香港管理專業協會理事會委員，點都畀面出席啦！</p></body></html>