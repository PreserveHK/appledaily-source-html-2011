<html><header><meta charset="utf-8"><title>派　錢 - 左丁山</title></header><body><h1>派　錢 - 左丁山</h1><p>校友會午餐會邀請專家校友講抗通脹投資產品，有幾十人參加，呢位校友年紀輕，1997年畢業，已是兩個孩子的媽媽兼考獲CFA與得到哲學碩士（經濟）學位，今是大型銀行高級策略師，演講有啲份量o架。呢位校友F講iBond、TIPS與人債，居然吸引到佢嘅師兄前輩T都嚟埋午餐會。師兄T其實年紀不大，以前做過香港資本市場協會主席，當然係定息產品專家啦，不過佢選擇提早好多就退休，淡出江湖，享受生活，呢日知道師妹校友F講債券，特登到金鐘捧場。<br>演講之日早上，我地已知道財爺宣佈派錢，香港永久居民獲派六千兼退稅六千，在座校友人人有份，自不然一片歡呼笑聲此起彼落。退休校長L與資深中文老師L兩人話好滿意，但驚住政府派得太多，以後刺激市民慾望，就無以為繼。佢兩位竟然異口同聲咁話：「我地得到教師退休基金嘅好處，每年投資回報都好好，全靠政府關照。教師為第二樣上街示威，我地未必反對，但如果係為咗強積金六千元注資而上街，教師未免太過唔知足。我地唔支持張文光，唔會上街o架。」無嘢啦，政府已經撤消MPF注資，改為派錢，張文光唯有用其他理由發動上街。香港倡議派錢嘅第一位人士應該係校友F嘅大師兄羅祥國博士，羅博士在九七前為立法局議員（民協）期間，曾經提議政府向市民每人派錢一萬大元，當時俾報紙、議員鬧個半死。哈，現在知道佢原來係先知先覺嘅經濟學家。如果記者仲記得呢件事，應該搵佢訪問吓。至於退稅咯喎，今年率先提出嘅就係自由黨，劉健儀搶咗先機。<br>校友F介紹過TIPS、人債之後，講解政府之iBond初步構思，佢話iBond係保本嘅，持有人不會有面值損失，初步利率可能（三年期）訂為2.5%，高於同年期嘅金管局票據，祗限私人認購，一張一萬元。校友F認為在目前利率低迷環境下，政府直情明益中產投資者，眾校友唔申請就有啲笨，退休校友更加應該考慮，只怕政府未必能夠做到一人一手啫，而旨在賺多啲嘅人士，梗係會用「橫財」一萬二千元去買股票啦。</p><p>至於捐錢還是消費，純屬私人決定，係自由選擇，最怕有啲人利用群眾壓力，向別人施壓捐錢！</p></body></html>