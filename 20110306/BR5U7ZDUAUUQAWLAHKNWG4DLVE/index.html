<html><header><meta charset="utf-8"><title>周一人物微軟華人一哥：競爭係IT界嘅興奮點</title></header><body><h1>周一人物<br>微軟華人一哥：競爭係IT界嘅興奮點</h1><p>微軟一向係科技界一哥，但係Google喺科網泡沫爆破之後就急起直追，由搜尋器到Android手機，都令到微軟失色。蘋果更加唔使講，藉住iPhone從後趕上，無論市值抑或注目程度都超越微軟。不過，微軟全球資深副總裁張亞勤就話，唔在乎市值，仲話「呢啲競爭先係IT界嘅魅力同興奮點」。<br>內地傳媒稱呼張亞勤做「超級神童」，12歲已經係中國最年輕嘅大學生，23歲做博士，34歲執掌後來改名微軟亞洲研究院嘅微軟中國研究院，38歲俾蓋茨欽點做微軟全球副總裁，係喺微軟裏面權力最大嘅華人。<br>張博士前排喺香港出席亞太互聯網科技高峯會，華華有幸同佢傾偈，張博士話：「我哋仍然係利潤最多嘅……所以唔在乎市值，最緊要專注產品開發。」佢仲話：「呢行每5年競爭對手都會唔同咗，總有新競爭對手。」張博士又如數家珍咁介紹微軟產品點多元化，Windows7作業系統（OS）點好賣、伺服器生意仲已經達150億美金，遊戲機XBOX亦超過100億美金……</p><p>張亞勤被譽「超級神童」</p><p>瓣數咁多，正所謂周身刀，唔會把把利，張博士話，過去幾年都犯過錯，好似平板電腦咁，微軟係就係老早搶閘，但最後無跑出，張博士指可能喺執行方面出咗問題。<br>佢又同華華講，自從智能手機同平板電腦主要用Google同蘋果嘅OS之後，呢個市場競爭好激烈，微軟同諾基亞合作，借助諾基亞多媒體應用能力，贏到更多亞洲市場佔有率。張博士形容，家陣手機市場係「三國演義」。</p><p>中國科網泡沫最堪憂</p><p>咁成個科網市場又點睇呢？美國連番量化寬鬆，令市場有大量資金，矽谷已經有人指科網又有泡沫，張博士話，今次如果泡沫爆破，規模會比上次細，因為今次嘅科網公司大部份都有業務、有錢賺，差別只係賺多定賺少。要講泡沫，中國嘅泡沫仲令佢擔心，「我識得幾個後生仔搞科網，唔知做乜，但個valuation（估值）已經有1億人民幣。」聽落情況又真係有啲似曾相識，幾令人擔心。<br>記者：高明輝</p><p>張亞勤簡歷</p><p>出生：<br>‧1966年山西太原<br><br>職位：<br>‧1999年加盟微軟，現職微軟公司全球資深副總裁及亞太研發集團主席<br>‧曾任美國GTE實驗室高級研究員、美國Sarnoff公司多媒體實驗室總監<br><br>學歷：<br>‧美國電氣電子工程師協會院士<br>‧畢業於哈佛大學高級企業主管項目<br>‧美國喬治華盛頓大學電氣工程博士學位<br>‧中國科技大學電子工程碩士學位及學士學位<br>‧12歲考入中國科技大學少年班<br><br>資料來源：微軟</p></body></html>