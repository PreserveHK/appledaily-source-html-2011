<html><header><meta charset="utf-8"><title>Passat豪似Phaeton　藍寶石王子</title></header><body><h1>Passat豪似Phaeton　藍寶石王子</h1><p>福士唔係淨得Golf同一系列抵玩車款，一樣有過百萬豪華轎車Phaeton，通常為達官貴人座駕，香港少見唔緊要，事關全新七代Passat剛抵港，賣嘅就係Phaeton的貴氣風格及內涵，仲有港人至愛的揭背版，應該吸引到唔少人換車了！<br><br>記者、攝影：徐影龍</p><p>Phaeton</p><p>電鍍閃令如藍寶</p><p>上年巴黎車展剛亮相、11月先喺歐洲開賣嘅新Passat，話咁快就嚟到香港，仲要一口氣到齊三個版本。除1.8L及2.0L兩款傳統有尾私家車款外，連早排喺德國實試嘅PassatVariant都有，相信幾吸引特別鍾情揭背車嘅港人。<br>全新Passat大改款，喺設計風格上變化頗多，最明顯係注入旗下最豪轎車Phaeton嘅元素，如勁搶眼嘅四間式特大鬼面罩及頭冚骨線，令車頭感覺更立體。此外，還加入大量電鍍裝飾，除鬼面罩外，頭唇霧燈框等都用上閃令令嘅電鍍物料，襯落寶藍色車身相當靚，令Passat提升至更高級位置。<br>內櫳佈局同樣大幅Upgrade，中控台有大面積銀色面板外，好多細節位如波棍頭、頭燈掣及軚盤按鍵等，都用上感覺更年輕嘅銀色。最特別係加入木紋飾板、古典石英鐘等作點綴，令車廂感有活力之餘，亦相當貴氣。</p><p>動能回收揸得輕鬆</p><p>新Passat唔止個樣似Phaeton，連副偈都咁「飛騰」。只靠2.0L引擎，已達到210匹馬力，對負重較多或經常載物嘅Variant，相當重要。實試時間唔算長，只係圍住德國Celle市周圍兜幾粒鐘，一邊搵景影相一邊試車，新科技有BER動能回收系統，當你踩油時，電池將減低叉電力度，令引擎有更大加速動力，變相好力之餘亦更慳油。<br>最感受深刻係波箱及低扭嘅強處，喺車多燈多嘅市區，停停開開間，Passat行車表現實在好順暢，除6速DSG應記一功外，1,700轉便到280Nm扭力峯值，亦令駕駛感覺更悠閒，由油門到Brake，都係輕踩，令我更專心應付唔熟路及左軚車嘅問題。</p><p>VWPassatVariant2.0TSI</p><p>引擎：1,984ccTSITurbo<br>馬力：210PS/5,300-6,200rpm<br>扭力：280Nm/1,700-5,200rpm<br>傳動：6速+/-DSG<br>售價：待定<br>查詢：VolkswagenHK（36989688）</p></body></html>