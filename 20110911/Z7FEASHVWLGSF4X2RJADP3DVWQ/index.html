<html><header><meta charset="utf-8"><title>暑期試賣菜　學生：好充實「冇諗過賣菜原來咁難」</title></header><body><h1>暑期試賣菜　學生：好充實<br>「冇諗過賣菜原來咁難」</h1><p>每個人都需要食物，但未必人人懂得珍惜。在愛秩序灣街市菜檔內，有三名十餘歲年輕「賣菜姑娘」阿Kate、天欣及凱瑩，她們都是「非一般暑期試工計劃」的參加者，到街市體驗賣菜生涯。</p><p>阿Kate坦言：「我以前連菜心同芥蘭都唔識分，嚟到呢度學到好多嘢，好開心、好好玩。」聽過不如見過，見過也不如做過。「我冇諗過賣菜原來咁難，初頭諗住切嚿豆腐好易，點知切爛晒！喺呢度做嘢要好快手，找續唔可以錯，有時一個客會買好多樣菜，又有時同一時間有好多客，總之做到準確原來唔簡單。有次位街坊攞張五百蚊紙嚟買一件豆腐，我冇諗過會發生，即時要諗點處理……，最後惟有搵檔主幫我解決。」</p><p>「家已經好快手」</p><p>天欣以往暑假無周詳計劃，浪費了不少寶貴光陰，今年參加了這計劃後有不一樣的體會，「喺屋企都係媽咪煮飯，嚟呢度我要幫手批瓜切菜，初頭都唔慣，不過家已經好快手。呢個暑假覺得充實咗，開心咗！」一斤菜的份量有多少？初時也難倒了凱瑩，「我初頭冇呢個（重量）概念，有街坊話買一斤菜，我成日攞錯份量，好尷尬，家知道大概幾多，一手攞起相差唔會太遠。」<br>負責社工林樹棠指出，政府今年推出最低工資法例，找暑期工較以往困難，故此這類試工活動反而大受歡迎。他期望青少年在過程中擴闊視野，體驗工作的困難與快樂。<br><br>蘋果日報慈善基金<br>電話：29908688<br>傳真：37112468<br>電郵：mailto:charity@adfund.org.hk<br>網址： http://charity.appledaily.com.hk <br><br>蘋果日報慈善基金乃根據《稅務條例》第88條獲豁免繳稅的慈善機構<br><br>收捐款戶口<br>恒生銀行：368-006565-001<br>中國銀行：012-898-00067655<br>滙豐銀行：580-198836-001<br>渣打銀行：447-0-667059-3</p></body></html>