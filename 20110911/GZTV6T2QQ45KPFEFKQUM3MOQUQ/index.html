<html><header><meta charset="utf-8"><title>5大單車Gadget　快感騎乘</title></header><body><h1>5大單車Gadget　快感騎乘</h1><p>單車風氣吹爆全球，車友們愛驅五花八門，摺車、小輪、FixGear，各自各精采。懶理你係為環保，定純為有型，總之越踩越熾熱！不過有時齋踩都有啲悶，今日就介紹番5大單車用Gadget，等你踩得興奮兼過癮。<br><br>記者：韓繼聰<br>攝影：林栢鈞<br>Model：AiyanaLo@InterplayWorkshop</p><p>No.1　單車都有黑盒</p><p>以為佢係方便黑夜騎乘嘅車頭電筒仔？咁你就錯晒！查實佢係一個可以拍攝1080p高清片嘅運動專用Cam，俾你記錄高速快感！除咗採用魚眼闊視野鏡頭外，最特別係鏡頭可作300度旋轉，加上可拍攝60fps慢動作畫面，創作玩味片段夠晒方便。機身用咗軟膠面，防撞防水，雨中騎乘一樣OK！再加埋個Remote，控制拍攝更就手。隨機備有多款Dock，方便將個Cam安裝喺唔同位置。近排單車意外頻生，有時邊個撞邊個都唔知，當佢係單車黑盒，拍低騎乘過程，萬一出事要證據都有So㗎！</p><p>HD170：500萬像（相片）　<br>支援32GBSD<br>夜攝功能</p><p>No.2　撒亞人上身黑超隱形Cam</p><p>夏日炎炎陽光猛烈，道路又沙塵滾滾，一副靚超係唔少車友嘅必備品。呢副超表面上係副普通黑超，但睇真啲，中間一個小孔原來隱藏咗個小Cam。雖然影像質素唔高，但勝在夠細，影相拍片一樣得！拍攝行車過程之餘，女亦唔錯。唔知個Cam拍緊乜？加個貌似撒亞人能量雷達嘅Viewer，問題即刻解決，播埋片都仲得。不過為安全計，行車時都係唔好加Viewer，以免分心！</p><p>ACTIVE-i：640×480（30fps）內置2GB　<br>支援32GBmicroSDHC</p><p>No.3　自行車專用播音筒</p><p>成日都話聽音樂可以陶冶性情，心境平和啲，自然騎乘都安全啲！以前屋邨仔最興將成套Hi-Fi植入單車，邊踩邊炸，但有品味嘅車友一定唔buy。呢個PodioBikeAudio小型播音器，設計簡約應該會啱Feel啲；金屬機身，內置2GB，裝喺隨機嘅單車架上夠穩陣，音質亦非常OK！加上Speaker向着自己，邊踩邊聽之餘，對身邊人影響亦小啲。唔踩車時又可以插上3.5mm耳筒，當普通MP3機聽亦得！</p><p>No.4　高防護iPhone機座</p><p>家好多人對部iPhone仲親過爸爸媽媽，見少陣都唔得。呢個單車專用機座，就俾你騎乘時都隨時望到你個「親人」iPhone，唔怕有MissCall！機殼內層有軟膠保護，外層有雙重保護扣，防護機能相當高，一般落雨跌撞都唔會有問題。保護殼亦設防護膠面，但完全無礙Touchscreen操作。簡單一扣即可固定於車上，而且可隨意轉動，橫向睇地圖啱晒！</p><p>No.5　專業App記錄騎乘資料</p><p>騎乘App有唔少，但「Cyctastic」絕對係上乘之選！有齊記錄時間、距離、地點等基本嘢外，亦設有指南針、音樂播放器同相機等功能，一個App搞掂，唔使撳嚟撳去。每次騎乘完畢，亦會顯示完備嘅分析報告，連消耗咗幾多卡路里都有，加上聯繫facebook即時發佈，繼續推動單車風！</p><p>查詢：<br>（a）VelocMotorsportLimited（66253418）　<br>（b）CometSquareCo.（27717707）<br>（c）野牛單車（23684000）</p></body></html>