<html><header><meta charset="utf-8"><title>有話兒：林珊珊彈華仔300萬支票</title></header><body><h1>有話兒：林珊珊彈華仔300萬支票</h1><p>那些年，每個星期日下午端坐在收音機旁，按時定候收聽三位小神仙鄭丹瑞、林珊珊及何嘉麗的廣播，有段時間天真到以為他們真的神仙下凡，理所當然得如以為石修哥是石堅叔的兒子一樣。到後來發現他們都會變老，有着凡人的苦惱，才驚覺世上沒有神仙。<br>還有，原來神仙都可以考，我就曾經應徵當過見習小神仙，假如當年考上，今次的《三十小神仙吹唱會》，我應該都有份上台。　撰文：何永寧</p><p>林珊珊自言入行經過跟很多選美故事一樣，當年中學畢業貪玩陪朋友報名參加港台的業餘DJ，居然給她考上，她說：「當時我係第二名，第一名係周凱旋小姐，冇錯就係李嘉誠位好朋友。當時已經覺得佢好smart，仲着住套粉紅色衫一齊train，不過佢返咗冇耐就冇讀。」</p><p>睇鄭丹瑞唔順眼</p><p>第一個工作就是委派她和何嘉麗跟當時已經是監製的鄭丹瑞開咪。對於這位高人，珊珊的第一個印象不是太好，她說：「第一日入到錄音室，就見到個電咗爆炸頭嘅男人對住我同嘉嘉笑，我心諗死嘞，呢個一定係衰人梳個咁嘅頭，以後仲要同佢做節目。」當時珊珊的眼中人只有好壞之分，而這位監製更是前所未有的孤寒，但這個衰人明明住九龍又很奇怪每日都駕車送自己到對面海的勵德邨；同時又幫她創出事業的高峯，當時他們出席公開活動時，已經有不少人珊珊、珊珊叫個不停，風頭蓋過其餘兩人。珊珊笑言應該是fans鋤強扶弱的心態，她笑說：「生得細粒咪着數囉，阿旦喺節目中又成日蝦我，fans咪覺得要幫助弱者，好明顯我係受保護嘅一個。」她要多謝的是阿旦這高佬設計角色幫她定位。</p><p>離婚後財政困難</p><p>名成利就後，生命中第2個高佬前夫李啟淦出現，兩人在機緣巧合下由相識到拍拖、跟住大肚到遠走至三藩市都在閃電速度下進行，婚姻維持了11年結束。自言入行以來都是「一嚿飯」的她，看來倚賴性很強，一下子帶着兩個女兒，離婚後第一件事居然是走去學車，她說：「返工時有阿旦接送雖然佢成日有微言，拍拖結婚後就老公車出車入，所以一直冇考牌。離婚後乜都要靠自己，當時真係幾徬徨，冇人靠、睇唔到將來真係幾慘。」29歲才學獨立，壓力接踵而來，特別是經濟方面，她試過周轉不來要開口跟一班明星好友借錢，她說：「佢哋真係好好，特別係劉德華，我試過同佢講起，第2日佢就寫咗張300萬支票問我係咪真係有需要，最後我自己搞掂到，不過證明華仔個人真係好，原來細粒真係特別受保護有着數。」似是輕描淡寫，不過珊珊早前就帶住大女Jane重回囡囡出世的三藩市，談起往事兩母女都忍不住哭起來。前塵往事珊珊表示都會在即將舉行的吹唱會分享，她說：「入場都係老朋友，苦與樂都可以講。」</p><p>鄭丹瑞屎坑屙出小神仙</p><p>鄭丹瑞在度出小神仙這條橋之前，在電台經歷了一段黑暗期，他由黃金時段被調去做通宵節目，對DJ來說是變相燉冬菇，他說：「我夾歌唔叻，事後諗番最大問題係冇擺個心喺度。」痛定思痛明白到自己強項在於寫作，阿旦便開始創作出小神仙及小男人周記等王牌節目，小神仙的構思更是來自一次絞肚痛，他笑說：「當時肚痛個肚咕嚕咕嚕作響，忽然靈光一閃就畀我諗出太上老君趕咗三個小神仙下凡。」</p><p>當林珊珊死妹</p><p>其實早在電視台工作時，阿旦已經有「屎坑橋王」之名，每在創作上遇到問題時，同事都會叫他去廁所度橋但又每有佳作而得名。有大橋後電台即派來兩個新人跟自己開咪，第一眼見到何嘉麗跟珊珊他只有儍笑打招呼，他說：「第一個印象咪兩個死妹囉，儍吓儍吓咁。」雖然如此，阿旦對兩個小妹妹依然照顧有加，特別是珊珊，可能又是基於扶弱的心理，矮細始終有着數，阿旦笑說：「日日放工老婆都要我車佢過海返屋企，話佢細路女危險。有一日我忍唔住同佢講：『喂，好心你搵番個男朋友車啦，長貧難顧』，點知冇耐佢真係搵咗個男友就係李啟淦。」所以當珊珊大肚避走三藩市時，阿旦自覺有責任。但令阿旦想不到的是眼前這位「小矮人」，居然如此硬淨，他說：「她離開港台、離婚、出嚟搞經理人公司，以為佢唔掂。點知真實嘅珊珊唔單止天跌落嚟當被冚，仲好硬淨。」<br>另外，對於一手創造出小神仙的他，本想在高峯時結束卻得不到公司允許，他無奈說：「小神仙做咗兩輯13集，本想嗌停等聽眾有個好回憶，但公司唔肯，要搵接班人搞咗個見習小神仙計劃，其實我好唔想，之後訓練咗溫兆倫幾位DJ出嚟。」今次搞的吹唱會就是想同今日已為人父母，當年的年輕人回憶這段美好時光。<br><br>攝影：黃文偉<br>場地：蘭桂坊酒店@九如坊<br>服裝：Dolce&amp;Gabbana（鄭丹瑞）</p><p>話你知：小神仙大作戰</p><p>若果你生於70年代或以前，必定聽過港台《三個小神仙》節目，這個節目81年開始逢星期日播出，由鄭丹瑞、林珊珊、何嘉麗組成，3人幻化成被太上老君打落凡間的小神仙，責任是為人帶來歡樂。當時電台多是嚴肅節目，他們開闢了一條年輕人的頻道，故相當受年輕人歡迎，是港台經典節目之一。除成功為聽眾提供歡樂，3位主持亦憑此走紅，林珊珊更由廣播界明星變成歌手推出唱片，又參與影視演出，之後再轉戰幕後，曾在唱片公司任高層。另一位主持何嘉麗更出過8張唱片，有些更拿了金唱片。他們的《無可奉告》、《戀愛預告》等都成為金曲，今日再聽亦不覺老舊，當年三人受歡迎程度直逼明星，很多擁躉都在電台門口等他們收工索取簽名及合照。</p></body></html>