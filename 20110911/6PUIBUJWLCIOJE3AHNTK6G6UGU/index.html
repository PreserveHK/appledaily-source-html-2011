<html><header><meta charset="utf-8"><title>神器加身　GXR最強升呢</title></header><body><h1>神器加身　GXR最強升呢</h1><p>近年無反相機喺細機界可謂玩晒，無他嘅，換鏡加媲美大機質素，的確吸引。採用創新更換模組設計的GXR，呢兩年喺無反大軍壓頂下，一直未能出頭，但Ricoh已窺準發燒影友市場，推出可直用LeicaM系鏡頭嘅MountA12，咁又唔同講法喎！<br><br>記者：韓繼聰<br>攝影：周旭文<br>Model：DebbieLo@InterplayWorkshop</p><p>真正M鏡載入</p><p>無反系相機一直強調鏡頭的高度兼容性，只要加上不同接環即可對應不同鏡頭。但相機始終唔係專為M系設計，使用質感總係差啲。想比之下，MountA12打正M系旗號，無論mount嘅設計定內裏設定都可以話係從M出發，用感絕佳！配備1230萬像素APS-CCMOS，備有IRCutFiter及Micro-Lens，提供高解像力、高成像質素之餘，亦可確保相片外圍光度充足，充份發揮M系鏡頭力量。裝上MountA12後，GXR大可充當成平版M9！</p><p>針對M系的設定</p><p>M系名鏡以廣角鏡居多，為充份發揮廣角鏡性能，MountA12提供咗細緻嘅四角調校。四角色彩及亮度均可作適量校正，同時模組亦提供針對鏡頭外圍變形的修正功能，令各款M系廣角鏡得以完全復活！為方便鏡頭更換，模組更設有鏡頭設定儲存功能，用家可為不同鏡頭儲存各項設定，唔使每次換鏡都校正過，設計夠晒細心！</p><p>對焦有法包準確</p><p>用得M鏡，當然唔會有自動對焦，但MountA12在對焦功能上同樣有花上心思。輔助對焦分兩個模式，分別為增強輪廓和增強反差檢視對焦。其中以反差檢視較為清晰，透過灰白反差，即使在低光下仍能清楚睇到中焦位置。而兩個模式亦設有放大顯示，絕對唔怕中錯焦。快門設計方面亦頗特別，有電子及焦平快門選擇。電子快門支援較高速度外，亦減免聲響及震動問題。焦平快門可作180秒長時間曝光，當然那一聲清脆快門聲亦係唔少老機迷的最愛。</p><p>換鏡試相</p><p>試用不同焦距的鏡頭，相片均有上乘的表現，色彩及成像質素極高，其中廣角鏡的修正亦非常出色。</p><p>GXRMountA12</p><p>感光元件：1,230萬像素APS-CCMOS<br>快門：180-1/4,000秒<br>感光度：ISO200-3,200<br>影片：1,280×720<br>體積：79.1×60.9×40.5mm<br>重量：170g（370g連GXR機身）<br>售價：$6,000（連GXR機身$7800）<br>查詢：Ricoh（22925111）</p></body></html>