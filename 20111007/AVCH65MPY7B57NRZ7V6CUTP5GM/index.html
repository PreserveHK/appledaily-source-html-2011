<html><header><meta charset="utf-8"><title>不如交財富稅 - 左丁山</title></header><body><h1>不如交財富稅 - 左丁山</h1><p>小記者Ｂ曾回流香港工作近兩年，前年卒之捱唔住人工少，租金貴，返回紐約，好彩出身名校有人關照，好快又搵到一份編輯/寫作/採訪夾集嘅工作，薪水好過香港幾多吓，即使在紐約繼續捱貴租，小記者亦感覺良好。佢當年唔肯跟同學去華爾街投行搵工，家見到咁多美國年青人在華爾街靜坐抗議，大概會有「吾道不孤」之喜。<br>呢日記者Ｂ來電郵：「畢菲特簡直係神人，肯自動要求加稅，共和黨班人當然唔贊成，正是蠢蛋。」畢菲特在《紐約時報》寫咗一篇時評，要求向大富豪加稅，奧巴馬打蛇隨棍上，提出BuffettRule，向富翁加稅，所謂富翁，就係年入一百萬美元以上。此議一出，民主黨人，同路人高聲叫好，民意支持，奧巴馬乘機向共和黨控制嘅眾議院施壓，究其實，「畢菲特稅」漏洞甚多，對普通人並不公平，擁資十億美元之真正富翁並不倚賴薪水花紅，致富之道全靠股票認購權，投資增值，大量股息，呢類收益以資本增值稅徵收，稅率約15%至25%，而年薪百萬美元之打工仔或中小企老闆就要交入息稅，最高稅率達35%。畢菲特嘅稅率，加加埋埋只有17.5%，所以佢大言不慚咁話自己交稅交得少，感到慚愧，但受到一啲中小企老闆痛駡。一位自稱年薪剛超過一百萬美元嘅人士在CNN留言：「我與畢菲特之收入差距，大過我與領取福利救濟金人士之差距，畢菲特無權代表我！」<br>畢菲特是billionaire，不是普通millionaire，要對得住國家，駛乜搞咁多嘢擾民呀，自動請美國政府向billionaires（十億美元富豪）徵收財富稅（wealthtax），每年向佢地嘅資產淨值徵收5%已經夠，福布斯話畢菲特擁財千億美元喎，係咁意交5%，美國聯邦政府，便可收到五十億美元，講句多謝都嚟唔切，而且手續簡單，收稅容易，跟住「福布斯」富豪榜去收就得啦。畢菲特家交稅，至多七百萬美元，牙擦擦，扮聖人，香港更有儍瓜感嘆香港富豪唔夠良心，頭腦認真簡單。記者Ｂ在大學主修經濟，照計應該知得深入啲，但仍然被BuffettRule迷惑咗，可嘆也。
</p></body></html>