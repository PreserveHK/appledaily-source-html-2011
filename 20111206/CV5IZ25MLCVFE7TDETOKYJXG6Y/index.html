<html><header><meta charset="utf-8"><title>錢搵錢：捧曼聯揭佢底牌 - 蘋果波神</title></header><body><h1>錢搵錢：捧曼聯揭佢底牌 - 蘋果波神</h1><p>戰意、部署主宰一切！富咸全場19次射門與利記打成均勢，結果昨晨最終爆冷勝出，這支倫敦小會踢聯賽露真身與戰歐霸兩個樣；曼聯今夜踢歐聯去到生死關頭，信他們實力遠高於巴素利，也不會求和出線，熱選作客讓半/一超鬼盤作重心，當睇辦。<br>熱刺、史篤城及剛爆冷擒利記的富咸，3支踢過上周中歐霸盃的中型班，在上一輪英超竟然齊贏，令大家再次明白周中大部份盃賽其實幾兒戲；小弟從不會賭輸估輸就懷疑人家造波，但上述3隊在歐霸盃去到出線關頭，以毫不在乎的心態迎戰致全不勝，值得大家備忘。就算排陣有幾亮麗去迎歐洲二、三線兵，但心態敷衍最致命，賠率不吸引，更可放心放棄。<br>錯就要認，上周中貼熱刺中伏會記在自己腦海裏，看到富咸上周作客川迪全場僅3次射門不中框；今次陣容只有一、兩個位置變動，證明季初疲兵再出因素不明顯，當然他們復出的是美國入球機器丹普西，幫助極大。除曼城外，其餘19支球隊正在聯賽苦海掙扎，盃賽命運隨緣。強如曼城今季幾場歐聯表現平凡，也不會懷疑文帥賽前出口術，直指己隊爭歐聯未夠班，已有出局準備；今晚不勝拜仁或拿玻里贏維拉利爾，反可往後集最精銳兵馬，鞏固聯賽現有優勢及在明年1月初在英足盃撲殺死敵曼聯，成功的話，油王老細都收貨啦。<br>曼聯近況之悶及油，連不少曼聯躉也大嘆頂唔順，有否四大皆空危機？當然絕對有。不過賭波逐場計，球隊大敗曼城1:6後，明顯專注防務，並用朗尼墮後增加中場控球能力，及減輕中路防守不穩的壓力。經歷巨劫後錄得6勝3和不敗兼僅失4球，其實在球季步入中段，絕對是收貨賽績；對手巴素利上仗在奧脫福幾乎偷雞得手，今次務必要贏方能出線，反利紅魔打反擊，打真軍鬥瑞士兵，開讓半/一盤能早段破門會增加大捷機會。今場紅魔會踢得肉緊，押一注睇辦何妨？<br>冷博受讓阿積士迎已篤定首名的皇馬，坐和望贏；後者視周六國家打吡大過天，或全部副選上陣，讓阿積士小將贏番場出線又如何？<br>下次見報(10/12)<br>文：蘋果波神</p><p>今日重心推介</p><p>熱選：曼聯(上)<br>冷選：阿積士勝(3)</p></body></html>