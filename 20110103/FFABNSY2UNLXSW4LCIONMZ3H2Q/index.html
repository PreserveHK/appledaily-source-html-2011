<html><header><meta charset="utf-8"><title>三子無興趣造衞生巾 - 李華華</title></header><body><h1>三子無興趣造衞生巾 - 李華華</h1><p>恒安（1044）喺舊年5月，總共委任咗3個執行董事，分別係許水深、許連捷位三公子許清池，同埋主席施文博嘅寶貝仔施煌劍。點知最後跑出做接班人嘅，唔係兩位太子，反而係遠房親戚許水深。問到點解唔揀3個親生仔接班？許連捷就話，3位公子海歸返嚟，對造衞生巾冇咩興趣，所以費事逼佢哋。<br>咁呢3位公子，按長幼順序排，即係許清流、許清水同許清池（華華真係懷疑許家係唔係五行欠水，咁多水，仲要整個「流水池」出嚟），分別又有咩搞作呢？原來許連捷已經有好清楚嘅分工。<br>目前大仔許清流就負責打理家族嘅資產管理業務，之前投資幾隻新股就係出自佢手筆；二仔許清水主要負責房地產投資，入股好多內房企業；三仔許清池就曾經喺英國巴克萊做過，家喺家族嘅商貿公司做嘢，最近部署緊喺內地打通銷售網絡，賣奶粉、尿布等BB用品。3位公子各有所長，難怪許連捷可以安安樂樂諗退休啦！</p></body></html>