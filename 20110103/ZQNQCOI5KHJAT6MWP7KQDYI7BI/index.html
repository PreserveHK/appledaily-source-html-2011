<html><header><meta charset="utf-8"><title>惺惺相惜同東尼22年交情　定期把酒論股</title></header><body><h1>惺惺相惜<br>同東尼22年交情　定期把酒論股</h1><p>同東尼有22年交情嘅艾薩，除咗股票之外，共同嗜好就係飲酒，過去21年嚟曾經定期一齊開餐兼講股。<br>據艾薩講，東尼第一隻建議佢買嘅股票係寶隆洋行（EastAsiatic），當時係88至89年間，隻股本來1蚊，後來跌到6毫。當時東尼係經紀，佢係基金經理，東尼向佢介紹呢間係好好嘅老牌貿易公司、有好好嘅產品，「東尼話呢隻股份家好平，但係可以更平」，佢持有呢隻股，後來跌到5毫，之後雖然有被收購嘅利好消息，但係仍然蝕本離場。</p><p>東尼首薦股　蝕錢惹反思</p><p>後來艾薩反思點解蝕錢，「第一，呢隻股唔流通；第二，冇人跟進呢隻股。呢隻股表現好，但係市盈率只係4至5倍。盈利良好，市盈率應該值20倍，但係就冇得到跟進。」<br>所以，艾薩都係回到最初，買藍籌股。佢話：「若果想賺錢就要緊貼市場嘅領導者，就算有大事發生都唔會損失太多。」佢認為，嗰啲知識當時東尼已經知，家佢亦已經學懂，「佢冇教我，但係我由佢嘅態度，由佢嘅身上學懂咗大部份。」<br>但兩人嘅意見亦唔係完全一致，東尼嘅愛股係滙控（005），作為朋友嘅佢就較睇好渣打（2888），「渣打會有更好嘅營銷能力，會持續增長，比滙控更好。」</p></body></html>