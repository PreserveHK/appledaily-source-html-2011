<html><header><meta charset="utf-8"><title>扭腰靈活　冷靜皇座</title></header><body><h1>扭腰靈活　冷靜皇座</h1><p>未必大大聲先叫做打得；斯文西裝Look兼陰聲細氣同樣一身好武功，更易令人嚇一驚！令全世界車主等到頸長的BentleyMulsanne，極盡富貴的超級豪房終於有水貨到港，當然絕不可以錯失一試它過千Nm扭力的機會，它四両撥千斤的爆發威力，也可靜靜享受的！<br><br>記者：許維雅<br>攝影：伍慶泉、林栢鈞<br>Model：Eagle</p><p>渴市皇座要等一年</p><p>買歐洲車向來都無現貨俾你即刻揸走，訂貨後等幾個月交車已經叫等閒事，一些熱賣車款、造工精湛的頂級豪房更要你等足成年，好似Bentley於2010年4月推出的Mulsanne，世界各地的銷售反應都十分熱烈，加上呢部一直嚴守精雕細琢造工的英式貴族，製造時間需時至少兩個半月，更有傳廠方為控制質量，每年只會生產18部右軚車，咁搞法，難怪家同代理落定買車，好大機會要等到2012年頭先有車，亦明白點解代理遲遲都未安排傳媒喺香港試車呢！<br>不過渴市還渴市，終於可以喺香港揸住呢部超級皇座出街，全因有一部水貨新鮮熱辣到港。始終超過五百萬元身價，車行選色方面都相對保守，雖然只係最大路的黑色亮漆車身配米色真皮內櫳，但亦難掩呢部豪房新貴的光芒。前長後短的巨型長方盒車身，配上十分養眼的21吋五輻式巨軨，充滿懾人氣勢。巨大長方形金屬網面鬼面罩，加一大一小雙圓頭燈，一貫熟口熟面的Bentley車頭面貌，反而縮短了的房車尾線條，更加吸引。</p><p>靜靜起步威力勝跑車</p><p>走進車廂，難免將Mulsanne同RollsRoyce的Ghost作比較，雖然滿佈深啡色桃木、真皮及電鍍邊的高貴裝潢，擁有意料之內的豪華氣派，但直覺上覺得Ghost的貴氣稍勝。終於可以一償揸住Mulsanne遊街的心願，穿梭特別多車的尖沙嘴區，相映出Mulsanne更加份量十足，收視率極高。<br>唔好以為擁有2,585kg的車重、5,575mm的車長，你就可以蝦到佢，6.8公升的V8雙渦輪增壓引擎所輸出的512匹馬力及1,020Nm扭力，聞名不如親身一試，起步爆發力量快過唔少辣跑。好打夠惡又使乜大大聲話你知，死氣喉所發出細微而低沉的聲音，坐於車廂入面係完全聽唔到，加上極之穩定舒適的懸掛，真係殺咗人都唔知咩事。大家亦都唔好以為佢大大件一定論論盡盡，操控靈活的軚感恰到好處，切線爬頭同樣身手敏捷。不過始終揸住成層樓周圍走，實在有壓力唔敢亂來，能小試一段路已經令虛榮感滿瀉。</p><p>BentleyMulsanne規格</p><p>引擎：6,750ccV8TwinTurbo<br>馬力：512ps/4,200rpm<br>扭力：1,020Nm/1,750rpm<br>傳動：ZF八前速自動波<br>售價：$5,880,000<br>查詢：29222933（金國汽車）</p></body></html>