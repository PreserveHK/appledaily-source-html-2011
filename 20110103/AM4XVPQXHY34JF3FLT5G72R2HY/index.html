<html><header><meta charset="utf-8"><title>接手東尼專欄　力寶芬佬艾薩論市財金猛人：熱錢湧入係大話</title></header><body><h1>接手東尼專欄　力寶芬佬艾薩論市<br>財金猛人：熱錢湧入係大話<br></h1><p>亞洲股神東尼（TonyMeasor）係本港出名嘅價值投資者，曾經撰寫無數投資文章，原來佢背後仲有一個幕後功臣─佢嘅好朋友、力寶證券投資經理艾薩（IsaacSofaer）。自從舊年3月起，艾薩為東尼代筆撰寫專欄，佢同東尼一樣，都係價值投資者，喜歡長線投資。</p><p>恒指2041年　料見46萬點</p><p>艾薩預測恒指同一般人好唔同，佢認為2041年恒指會升到去46萬點！即係家恒指嘅20倍，「呢個係用複合年增長率10%計算，係過去30年複合年增長率嘅一半。」<br>過去一年，好多唔同嘅消息令股市大上大落，包括美國第二輪量化寬鬆措施（QE2），艾薩接受本報專訪時就話：「聯儲局僅以0.5%發債，以3厘回購債券，冇額外流動性，冇錢去中國，亦冇股市因此被炒賣，唔好相信嗰啲說話，都係大話。」艾薩仲話，如果因為美國或者中國有錢嚟而買股票嘅話，咁就係愚蠢。佢話佢嘅投資要訣係：「買股票係因為股票優質！」<br>至於點樣揀股，佢鍾意睇現金流，「現金流係公司優勢嘅真正測驗，係股東真正可以享有嘅收入。純利可以受到好多因素影響，但你唔能夠喺現金流上撒謊。」佢以25年嘅預測現金流計算折現，再用嚟同市價比較。佢指出，如果公司結構簡單，仲有趨勢一致嘅收入，就唔難預測公司嘅未來現金流，「畢菲特都係咁樣揀股票o架！」咁要揸隻股票幾耐？艾薩認為冇必要出售優質股，因為優質股嘅增長比現金更好，佢只會喺需要用錢嘅時候先至沽貨。<br>不過，公司有新陳代謝，人亦有生老病死，賭王何鴻燊呢排頻頻轉讓股權畀屋企人，令人開始關注一啲本地藍籌股嘅繼承問題，長線投資者又應該點樣面對？</p><p>家族出現唔少風波嘅新地（016），艾薩就話，如果郭氏兄弟嘅阿媽過世，新地會分家，「郭氏三兄弟都非常聰明，都受過佢阿爸嘅教導，其中一人已經開展自己嘅生意，佢哋想分家，只係家郭老太仍然健在，一直防止呢啲事發生。」若果出現分家，可能會賣公司部份資產，股價將會上升，「照市值睇，中國嘅大企業或者香港一啲人，可以輕易收購，呢個並唔係大問題。」</p><p>長實無李嘉誠　會跌落$60</p><p>「你唔能夠話長實（001）欠缺李嘉誠仍然會係長實。」佢預測，如果李嘉誠去世，長實嘅股價會跌到去60蚊，「我唔知道李嘉誠有冇關心佢身後公司前景點樣，由邊個接管，但係家就算佢年事已高，大家仍然叫佢做『李超人』，覺得佢有魔術手。如果佢過身，對股價表現肯定係負面，因為冇人對繼承人有信心。」<br>記者：高明輝</p><p>艾薩心水股</p><p>‧工商銀行（1398）　上周五收報：5.79元<br>‧農業銀行（1288）　上周五收報：3.90元<br>‧渣打集團（2888）　上周五收報：211.80元<br>‧新鴻基地產（016）　上周五收報：129.10元<br>‧太古A（019）　上周五收報：127.80元<br>‧瑞安房地產（272）　上周五收報：3.74元</p><p>艾薩簡歷</p><p>現職：管理私人投資戶口、《東尼日誌》代筆<br>資歷：英國註冊會計師<br>投資經驗：逾30年<br>研究市場：香港、中國、泰國及澳洲<br>經驗：1988年任職HillSamuel基金經理，至1991年加入力寶證券任基金經理<br>往積：管理的環球投資於1991至2000年間增長14倍，即每年約30%增長</p></body></html>