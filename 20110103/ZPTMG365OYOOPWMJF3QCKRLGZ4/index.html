<html><header><meta charset="utf-8"><title>LittleBigPlanet2　闖紅粉Move星球</title></header><body><h1>LittleBigPlanet2　闖紅粉Move星球</h1><p>上集《LittleBigPlanet》大受機迷歡迎，續集自然更多嘢玩，在加入更多過癮關卡嘅同時，今集更玩埋Move，讓機迷挑戰難度，以體感方式去闖關！預計《LittleBigPlanet2》在1月18日正式推出，不過現已有Demo可下載，PS3玩家快啲試吓喇！<br><br>記者：許福合<br>攝影：陳盛臣<br>Model：Kinki@PureModels</p><p>二人合作先掂</p><p>除咗傳統手掣操作版本外，今次《LBP2》專登搞咗個Move版，畀機迷試吓Move如何結合傳統遊戲玩法。<br>Move版亦都係要玩家通過各種機關！每當遊戲出現一些粉紅色區域時，這些位置就係Move嘅專用區；將Move浮標移動到粉紅色區內，就會馬上啟動機關，玩法都幾五花八門，有時要你上下左右移動，甚至失驚無神要你跳彈床兼踏跳板，都幾考急才吓！<br>測試後感，可以用手忙腳亂形容，因為大部份機關都要一邊用Move開啟，同時間又要用手掣控制主角Sackbot周圍行，一個人得兩隻手，真係有啲應付唔切囉，所以極力建議兩個人合作嚟玩！</p><p>創作Sackbot外形</p><p>估唔到今次《LBP2》Move版要求合作性咁高，二人稍為欠缺默契，經常會撞山、跌落火坑；另外控制Sackbot動作時，亦要留意移動有慣性，好多時未能立即停下來，拍檔一個唔留神，只有再嚟一次喇！<br>講到遊戲最大賣點，當然首數Sackbot可讓玩家隨意設計裝扮同造型，今次新一集亦完全繼承此系統；另外有PSEye用家，更可利用鏡頭功能，將自己個樣換落Sackbot塊面度，咁樣玩法，唔知會唔令大家投入感大增呢？</p><p>紅粉機關</p><p>Profile</p><p>主機：PS3<br>類型：動作<br>開發：MediaMolecule<br>發售：1月18日</p></body></html>