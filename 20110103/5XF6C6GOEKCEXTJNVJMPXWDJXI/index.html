<html><header><meta charset="utf-8"><title>青心直說：捕捉十年大運概念 - 胡孟青</title></header><body><h1>青心直說：捕捉十年大運概念 - 胡孟青</h1><p>一年之計在於春，新年新氣象，係時候檢討一下投資策略，十年可以係生死兩茫茫，亦可以係十年河東十年河西。早兩日與行內資深嘅高人傾開，佢猛話信不信由你，十年前120蚊跌落嚟嘅和記黃埔（013），十年過去，收成期將至，股價已率先發力。<br>好似黃金價格，唔經唔覺原來已又係升足十個年頭，用以引證「黃金十年」最貼切。引伸至更大範圍，自亞洲金融風暴後衰足十年嘅經濟體，已急不及待從金融海嘯中大翻身。香港奉行聯滙，死釘緊美元不放，高官可以理直氣壯，說擔心話憂慮，但最後仍然可袖手旁觀。區內央行行長去年底臨近倒數仍紛紛要疲於奔命為經濟降溫趕熱錢，擔心重蹈亞洲金融風暴覆轍。南韓、馬來西亞要干預，台灣急忙加息，兼審查外資銀行外滙交易。至於印尼，更要大幅上調外滙存款準備金率。</p><p>台幣升幅明顯</p><p>環看去年區內貨幣升勢，不少資深滙商形容十年難得一見。泰國、馬來西亞貨幣錄雙位數升幅，緊隨其後是新加坡及台灣貨幣。十多年前的金融風暴教訓區內要居安思危，大量資金流入，資產市場暴升，連二線的馬來西亞、泰國樓市亦可大炒特炒。<br>多個市場之中，台灣情況值得細看，其貨幣去年累積升幅約百分之9。但若撇除央行多次干預，台幣升勢肯定是區內之冠。而臨近去年底，台幣異動情況亦越見明顯。<br>台灣糧食資源豐富，高科技工業猶勝香港，令中國內地及香港好生羨慕。中港股市勝在落後，皆因不少資金被新股吸收，台灣賣點是「平」，市盈率雖與香港市場相若，科技含量高企業盈利增幅卻跑贏香港，令市盈率增長率較香港吸引，資產價格因此相對仍落後。近年靠攏內地的寶島，對不少投資者來說，具備炒落後大中華概念，但唔好忘記，台股到今天仍未重上10393點高峯，衰過中港股市，堪稱衰足十年，照咁睇隨時又係另一個轉運機會。<br>胡孟青<br>獨立股評人</p></body></html>