<html><header><meta charset="utf-8"><title>G350BlueTEC　柴油起義</title></header><body><h1>G350BlueTEC　柴油起義</h1><p>香港政府凡事慢人一步眾所皆知，不過連思想都落後過人，就令人更加氣憤。好似新一代潔淨柴油引擎不再是環保負累，政府卻偏偏只顧谷電動車棄柴油，令車主相對少了很多既慳油錢又低排放的好選擇。M-Benz最新引入的G350BlueTEC，就係柴油車革命的代表作，將有害物轉化成氮和水的新技術，為柴油異軍帶頭抗戰。<br><br>記者：許維雅<br>攝影：周旭文<br>Model：Fifi@Elite</p><p>AdBlue轉化廢氣</p><p>政府決意加汽車首次登記稅，又有寬減環保車稅務嘅優惠，政府真係咁天真認為會少啲人揸車出街？不如考慮吓引入更多唔同類型的環保車等車主換走舊車。好似新一代柴油車已經成為好多歐洲國家針對汽車環保的新方向，皆因現今的柴油引擎已經十分潔淨環保，歐洲廠方更注入不少新技術專門為柴油車而設，如平治的BlueTEC技術，就係透過廢氣流中注入水中尿素AdBlue，所轉化成的氨再利用SCR催化轉換器令80％的氮氧化物變成無害的氮和水，藉此成功減低廢氣排放量。最新到港的G350BlueTEC，就係將經改良的CDI引擎配合BlueTEC技術的革新之作，可以破例過關到港，相信主因並唔係因為佢符合EURO5油耗及排放標準，而係這台越野車係掛商用牌出車。</p><p>非一般商用車</p><p>同往年引入的G300相比，廠方有意將軍車變為平日代步使用的豪華越野車，除加入了電動窗、冷暖氣壓皮椅、音響等豪華配備，內櫳用平治一貫的桃木襯真皮中控台設計，再換上電鍍腳踏、新錶板及軚環。貫徹高燃油效率及高扭力特點的V6柴油引擎，可輸出211匹馬力，轉數低至1,600可全數釋出540Nm扭力，加上三個差速鎖、電子牽引系統4ETS及電子循迹穩定系統等協助，攀山涉水的能力不減。呢部飆升至接近百萬元車價的豪華版，還有外形更得體的五輻式輪圈、行車表現更暢順的7G-TRONIC七速波箱、揀G300還是揀G350，呢三十萬差價就真係要你自己慢慢計吓捨唔捨得花喇！</p><p>G350BlueTEC規格：</p><p>引擎：2,987ccV6<br>馬力：211hp/3,400rpm<br>扭力：540Nm/1,600-2,400rpm<br>傳動：7G-TRONIC七速自動<br>售價：$998,000<br>查詢：仁孚行（28957339）</p></body></html>