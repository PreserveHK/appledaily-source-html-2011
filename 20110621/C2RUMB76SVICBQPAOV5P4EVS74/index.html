<html><header><meta charset="utf-8"><title>花絮：大威奇裝毀譽參半</title></header><body><h1>花絮：大威奇裝毀譽參半</h1><p>「細威」莎蓮娜疑似整容，「大威」威廉絲（圖）亦都唔輸蝕，佢周一喺溫網首圈，着住件自己設計嘅戰衣登場，結果彈同讚一樣咁多，真係收到宣傳效果。查實佢件衫係連身裝，上身鬆身衫配短褲，絕對可以盡show佢對長腿。之不過被批評條褲太短，連打底褲都露埋；而鬆身衫DeepV設計，令佢打波個時，胸部有跌宕嘅感覺，俾人話唔好睇喎！球迷眼光係雪亮，件衫靚唔靚，見仁見智啦！</p></body></html>