<html><header><meta charset="utf-8"><title>食典：十一樓風乾的牛牛　斧頭扒牛味濃</title></header><body><h1>食典：十一樓風乾的牛牛　斧頭扒牛味濃</h1><p>嗜肉如我，望住吋半厚嘅32安士霸氣安格斯牛扒，切得利落咬得開懷。手感口感大滿足，全拜香港日漸盛行嘅風乾魔法所賜，廿分鐘鋸完個扒，但事前風乾需時28日，牛肉味勁濃，心機貨嚟o架。<br><br>記者：徐影龍<br>攝影：黃子偉<br>Model：Vanessa</p><p>新開張「Manzo」位於時代廣場十一樓，店舖名字為意大利文，即「牛肉」之意，擺明車馬Sell靚牛。食通天有唔少特色食肆，但數到裝修意念出眾，真係要畀「Manzo」一個Like，用意大利街市為裝修主題，肉類蔬菜全部Show晒出嚟，有幾新鮮一清二楚，另設半開放式廚房，將廚師煎焗燜煮等等手藝呈現大家眼前，明刀明槍話畀你知有幾貨真價實。呢間舖用啡黑二色做主調色，粗糙磚牆、光滑木地板、嵌入牆身嘅酒樽裝飾，另配柔和燈光，整體嚟講好有親切溫暖感，最愜意係座位擺設，中間長枱靠牆卡座，擺枱闊落唔會坐到寸步難行，就算午膳時間全場爆滿，氣氛熱鬧但唔覺擾人喧嘩，未動手開餐前，我都忍唔住懶型講句：「Buoncomodo！」（好舒服！）<br>坐定定試食，重頭戲係全港獨家GradeA安格斯牛扒，安格斯黑牛來自加拿大GrandPrairie有機牧場，牛隻以食草為主，兩歲至臨屠宰前才餵飼穀物，以增加牛肉脂肪比例。大廚Antonio由加拿大回流，外表睇有啲年少輕狂，但煮菜認真，親身飛到牧場揀靚牛，枱上廿分鐘，枱下一月功，「Manzo」誠意不止於此，特設風櫃將牛肉吊起放妥，維持1℃低溫保存足足28日，呢個程序叫「DryAged」，即「風乾」，有助牛肉流失多餘水份，從而令肉質更香濃。老實，雖然同外國啲大規模風櫃仲有距離，但呢份誠意同努力，已經比香港唔少似雪櫃多過似風櫃嘅所謂風乾炮製，贏十九幾條街咯。</p><p>Broiler烤爐燒得平均</p><p>主角加拿大安格斯戰斧有骨肉眼扒終於上枱，呢件扒有「斧頭扒」之稱，份量超巨，雖然講明係二人份量，不過一般大男人食12安士已經見飽肚，呢客Order就足足有32安士，厚度有吋半，仲要原骨上，大大件擺喺眼前，實在霸氣非常，兩個大男人Share都有排咬。唔講咁多，手起刀落，肉汁隨住刀鋒猛流，牛扒表層搽過蜜糖烤焗，所以略帶焦黑，切入啲，見到白色油脂層，再鋸入啲，見到鮮嫩肉色，橫切面視覺效果豐富。切一小塊入口，先脆後軟，口感勁有層次，牛味濃烈香滑，Antonio：「安格斯牛完全無醃製過，能夠做到呢份獨特牛香味，除咗肉質高班外，亦因為用咗著名Broiler烤爐烤焗，熱力由上至下，再反射落牛扒底部，令成塊牛扒燒得更平均。」一塊靚扒，原來由頭到尾牽涉咁多工序，服呀。</p><p>嘆完牛扒，連試兩道海鮮類菜式，Antonio：「好多貝殼類食材都沿用番Local貨，Local貨無話唔好，最緊要識揀。」先有意式香炒花甲，煎Pan上好鬼型仔，大大隻花甲用煎Pan煮至近熟，再加煙肉、香草等配料放入爐內烤焗，未拎到埋枱已經聞到惹人嘅香味，啜入口，花甲殼面一堆配料偏向乾身，味道頗搶，勁在咀嚼肉身嗰陣，花甲依然保留到柔軟質感，鮮味唔會俾香料同配料搶晒風頭，我畀十個叻。食得意大利菜，又點少得Pasta？同樣用蜆肉炮製，呢款鮮蜆白酒扁意粉就以清甜為主，本地蜆喺Antonio手上一樣煮出鮮甜香味，但我尤其Buy嘅，係麪身相當爽口彈牙，唔會煮到太腍無晒咬口，問番先知，原來連麪條都係DIY，最後用意大利湯Brodo煮起，鮮味十足，我又要畀多次十個叻。<br>模特兒Vanessa一直忍口，幾靚嘅扒幾香嘅意粉都只係輕輕淺嚐即止，原來同大部份女仔心態一樣，留肚食甜品！壓軸上場係女士們無不瘋狂嘅Tiramisu，由糕底到頂層嘅杏仁雪糕，全屬餐廳自製，味道同軟滑度拿揑得極出色，淺嚐一小匙，酒味偏淡，跟食開嘅有明顯分別，原來又係Antonio主意，避免酒香過度搶走蛋糕及杏仁香味，正想回頭試多啖，發覺成杯Tiramisu已經被Vanessa迅速KO，令我深深明白到，想獲得女伴歡心，帶佢去「Manzo」擦番餐一定無衰。</p><p>ManzoItalianSteakHouse（27353980）<br>地址：銅鑼灣勿地臣街1號時代廣場11樓1104號舖</p></body></html>