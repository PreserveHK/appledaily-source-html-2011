<html><header><meta charset="utf-8"><title>四仔擁躉轉捧功夫熊貓谷德昭戲院嗒熟女</title></header><body><h1>四仔擁躉轉捧功夫熊貓<br>谷德昭戲院嗒熟女</h1><p>谷德昭（肥谷）跟模特兒出身的女友林子萱拍拖九年，雖已是公開的秘密，但肥谷多年來一直不肯公開承認女友身份。上周六，記者發現肥谷背住女友林子萱覓食，偕一貌似蓋鳴暉的長髮熟女行街睇戲，06年肥谷被本報踢爆他到灣仔買老翻鹹碟，日前他竟一改口味轉捧《功夫熊貓2》，之後他與熟女匿埋街邊煲煙兼如黐頭芒般咬耳仔。對於肥谷跟熟女約會，林子萱昨日驚訝說：「係咩？我唔知喎。」她揚言等住睇相關新聞報道，看來肥谷今次水洗都唔清！</p><p>甚有女人緣的谷德昭02年11月被本報踢爆跟林子萱拍拖，不過肥谷跟林子萱拍拖九年以來，不但未肯公開承認女友身份，更不時被傳媒發現跟其他異性約會，似乎不想為一棵樹放棄整個森林。如上周六（23日），記者又再發現肥谷撇下女友林子萱跟異性密會睇戲。</p><p>拍拖買清酒煲煙</p><p>上周六晚9時許，肥谷偕一長髮熟女現身中環ifc，熟女身穿綠色低胸連身裙，打扮和樣子皆十分成熟，樣貌跟蓋鳴暉有幾分相似。二人先走進city'super買酒，肥谷左揀右揀又問店員意見，最後揀了一大支日本清酒離開。<br>買完酒後，肥谷與熟女煙癮大發，於是急步走到街外暗角位置煲煙吹水，肥谷更手舞足蹈狀甚興奮講足五分鐘。原以為肥谷與熟女買清酒準備開party，但二人煲煙後卻走上ifc戲院睇《功夫熊貓2》。</p><p>喁喁細語齊登車</p><p>睇完戲後，肥谷跟熟女於晚上11時40分離開戲院，二人有講有笑，似乎在談論劇情。之後二人走到正門等候司機駕駛肥谷的七人車前來接載，肥谷又再發揮吹水佬本色，跟熟女不停咬耳仔傾偈，更越靠越埋，驟眼看去，猶如肥谷輕吻熟女額頭一般。約數分鐘後，七人車抵達，二人上車絕塵而去。猶記得06年肥谷被本報踢爆他到灣仔買老翻鹹碟時，也有揀選熟女人妻系列，大前晚他又偕熟女睇戲，看來他對熟女確是情有獨鍾。<br>前日記者致電肥谷，問到他大前晚跟長髮熟女約會一事時，肥谷反問：「喺邊度呀？」當記者指在ifc時，肥谷竟辯稱：「我哋幾條友o架喎！」但記者指目睹只有他與熟女二人而已，問會否擔心女友林子萱誤會呷醋？他說：「冇乜嘢，咪同朋友囉！係囉，冇嘢！」月前林子萱出席活動時，透露正準備考瑜伽導師牌轉行教瑜伽，問肥谷是否支持時，他說：「我自己私人嘢冇乜講o架噃，唔好意思。」</p><p>女友驚訝：唔知</p><p>記者昨日致電林子萱，對於肥谷大前晚偕長髮熟女行街睇戲，林子萱顯得十分驚訝說：「係咩？我唔知喎！咁我等睇雜誌啦。」究竟現時是否仍然跟肥谷是情侶關係？林子萱說：「我家唔喺香港，返嚟先再講啦。」說罷匆匆掛線，看來肥谷今次有排向女友解畫。此外，肥谷大前晚欣賞的《功夫熊貓2》，至前日為止在香港上映4日票房高達1,300萬，成績相當不俗。　<br>採訪、攝影：<br>楊浩賢、朱志聰
</p><p>話你知：掃鹹碟揀人妻系列</p><p>谷德昭對熟女可謂情有獨鍾，06年他被本報記者發現到灣仔188商場狂掃AV，當中便有熟女人妻系列。事緣當日他鬼祟闖進老翻鹹碟專賣店，向店員了解新貨後，隨手挑了九隻AV，當中包括貌似Stephy的吉澤明步、吉田香織、北原多香子和立花里子等身材豐滿女優，還夾雜了熟女人妻系列，可謂口味繁多，事後肥谷還死撐買AV全因要為電影《心想事成》度橋。</p><p>有情歲月：曾戀才女黃丹儀</p><p>現年45歲的谷德昭，感情事一直非常低調，他早年曾與音樂才女黃丹儀拍拖，可惜相戀八年終告分手收場，黃丹儀06年聖誕節與肥谷好友陳輝虹閃電結婚，肥谷也有到賀。肥谷02年戀上歌手林子萱，兩人經常被拍到約會及打羽毛球，戀情早已是公開的秘密，但兩人始終不肯承認戀人關係。今年4月，本報又拍到肥谷與林子萱到上環中菜館撐枱腳。他也曾跟郭羨妮和葉璇傳緋聞，不過最終不了了之。</p><p>話你知：諧星愛夜蒲獵艷</p><p>跟肥谷老友鬼鬼的幾位諧星如張達明和鄭中基，早年經常相約蒲吧，憑搞笑才華，在夜場獵女無往而不利。家有嬌妻的張達明，早前被拍到與有線前CatGirl黃美妍（May）玩到攬頭攬頸。至於剛為人父的鄭中基，就算與蔡卓妍結婚後依然愛夜蒲，更曾與楊愛瑾（Miki）蒲吧斷正，不過他在認識女友余思敏後開始修心養性。</p></body></html>