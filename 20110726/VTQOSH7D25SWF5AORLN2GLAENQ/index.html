<html><header><meta charset="utf-8"><title>夏日消暑1：美臀溜冰　10分鐘速成飛機</title></header><body><h1>夏日消暑1：美臀溜冰　10分鐘速成飛機</h1><p>大暑都過埋，想唔認夏天到咗都唔得！日日太陽好似火爐係咁燒，想做戶外活動嘅心情都熔化埋，都係搵個地方避吓暑最實際！凉浸浸嘅冰場就係唔錯選擇，不過衰在自細無好好學習，今次臨熱先嚟抱教練腳，好彩有速成心訣，玩花式都無難度。<br><br>記者：王震遠　<br>攝影：譚盈傑<br>Model：Kity@InterplayWorkshop</p><p>踩冰速成！<br>識滾軸　更易溜冰</p><p>好多人感覺溜冰場似把妹場多過練習場，人人行行企企，係咪真係學到嘢o架？不過溜冰場專業教練黃佩詠就話一樣學到腳下功夫：「就算平時在場內行走，一樣可提升平衡力，當平衡掌握得好，自然有根基學習更多花式動作。」<br>冰！唔係人人識溜，但如果你識踩Roller，咁就事半功倍：「學過滾軸溜冰，對溜冰有幫助！兩者平衡感都是一樣；玩慣滾軸溜冰，就會知道跣冰時的重心在哪點。」<br>「溜冰屬全身運動，起初學習會好累人；對於女性，溜冰更可做到瘦身效果，因為好多動作都要用到大腿和臀部肌肉，所以對收緊臀部會有幫助！」</p><p>超10級　奧運花式</p><p>學習一種新運動，走唔甩由基本功學起：「初學者需要跟隨一級級的動作去學習，當教練覺得及格就可以升級，再去學下一級別動作。最基本的動作先要學跣！想學轉圈？這已屬花式級別動作！」<br>「基本功共5級，包括PRE-ALPHA、ALPHA、BETA、GAMMA同DELTA，前後溜只屬PRE-ALPHA動作，即係基本第1級，花式級（Freestyle）共有10級，因為比賽主要是分級數同年齡，每一級都會有比賽的，而像奧運那些比賽的級別，通常已經超過第10級的級數。」<br>想速成？唔係無辦法嘅，黃教練就透露咗套速成心法，就算只係識跣唔識花式嘅Model，一樣做到Freestyle1級動作──飛機（Arabesque）：「先用單腳向前推，推冰嘅時候，一隻腳企定，一隻腳拎起、再提高，呢個動作需要大髀用力，同埋腳尖用力，蹬直整隻腳，最重要喺腳部伸直，就可以做到單腳向前推跣。」</p><p>初哥必學跣<br>ForwardSwizzle（PRE-ALPHA級）</p><p>是給初學者學習的動作，滑行之後，雙腳像是葫蘆形的向前，向外用力再合起，就可以保持一直向前滑行，就不會那麼快停下。</p><p>BackwardWiggle（PRE-ALPHA級）</p><p>這是最基本的褪後動作，初學者一定要學習，做動作時需要扭腰，再帶動雙腳左右擺，前腳掌用力踩住地下。</p><p>ForwardStroking（ALPHA級）</p><p>用了最基本的溜冰姿勢是向前推冰，推冰的時候一隻腳踩實，一隻用力撐地後向後提起，提起後腳趾用力蹬直，之後一下左、一下右向前推進，動作的困難在於單腳平衡。</p><p>裝備篇<br>腳下刀功夫</p><p>老套講句，工欲善其事，必先利其器！初學者都學溜冰裝備：「想玩跳嘅動作，溜冰刀嘅齒會大粒啲，咬地能力高啲、可以彈得高啲！至於弧度大嘅溜冰刀，通常屬高級玩家使用，初學者用嘅刀會平少少，溜冰嘅時候會穩定啲。」</p><p>溜冰者的刀</p><p>初學上身裝備</p><p>加鞋墊　更易跳</p><p>溜冰鞋款式都一樣，主要是由皮做成，分別在於鞋筒有唔同硬度；高級的會有鞋墊在鞋筒外邊，將鞋身加硬，令佢跳嘅時候可以做到帶起整個人嘅力量，而初學者就唔會用呢款！「跌嘅時候比較危險，因為冰面可弄傷手，其他人都有可能撞到或者踩到你，所以初學者盡量帶手襪先去溜冰。」衣着方面，初學者會穿運動長褲，如果怕跌可以戴護膝、護踭等：「普通溜冰裙會在比賽時穿着，比賽嘅服裝係可以自選；男子就會穿緊身溜冰褲，上身會穿短袖嘅溜冰衫。」</p><p>救命招！<br>未學行先學跌</p><p>初學者最緊要留意，將膝頭微微曲，等重心可以低啲，令整個人向前傾；就算跌，都可以向前㩒住膝頭，咁就唔會弄傷尾骶骨。<br>真係要跌嘅時候，要盡量向側跌，唔好向後跌，因為向後跌好容易傷到腰骨；側跌時要用臀部坐下，千萬留意手部不能放喺地上，因為好易被人踩親手指，保護動作係盡速「跪低」，並用一隻腳企喺地上，再用雙手按住地面借力起身。</p><p>高難動作　真人Show！
</p><p>profile</p><p>溜冰學員Jolie（15歲）<br>等級：Freestyle4	<br>溜冰年資：5年<br>成績：香港溜冰錦標賽<br>08年FreeStyle2（冠軍）	<br>08年SoloComp（冠軍）<br>09年FreeStyle3（冠軍）	<br>09年SoloComp（第四名）</p><p>踩正刀頭　必仆！<br>飛機（Arabesque）Freestyle1級</p><p>做動作時，隻腳提得越高先叫越靚，同埋越高分！呢個動作嘅難度係好易向前仆，因為如果踩到腳尖嗰個方向，齒位會令你好易向前仆；整個動作需要滑行4至5個溜冰者的身高才算完成。</p><p>跳芭蕾　講美感<br>跳起（BalletJump）Freestyle2級</p><p>要做BalletJump，先要做右腳推冰轉身，之後篤冰，最後跳起做一個像是芭蕾舞的姿態：「難度係手同腳，都要做到好美嘅姿態，還要跳得高才算完美。」</p><p>大髀要夠Power！<br>轉圈（SitSpin）Freestyle4級</p><p>轉圈係4級動作，首先雙腳要做成一個交叉，再將身體慢慢向下，做成一個坐下動作；喺坐下嘅同時需要轉動，以考試嘅及格標準來計，需要坐低嘅時候轉到6個圈，才可以慢慢上升自轉，好考大髀嘅力量。</p></body></html>