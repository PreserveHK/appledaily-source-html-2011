<html><header><meta charset="utf-8"><title>馮仁昭四圍超：吳卓羲拍劇周身傷　張馨予呵番 - 馮仁昭</title></header><body><h1>馮仁昭四圍超：吳卓羲拍劇周身傷　張馨予呵番 - 馮仁昭</h1><p>吳卓羲（Ron）、陳展鵬同黎諾懿等，噚日下午喺屯門一間木廠拍無綫新劇《ATF反恐》，仲搭咗個場景拍爆破戲。其中一個小爆破後，Ron同陳展鵬滿面沾上用作特別效果嘅粉末，喺木廠逃出，睇見都戥佢哋辛苦，之前話佢哋唔妥，但噚日見又冇事。</p><p>黎諾懿上楊怡屋企</p><p>Ron拍呢套劇受咗唔少傷，之前腳韌帶撕裂，後來又撼傷眼球，真係多意外，緋聞女友張馨予一定好心痛，Ron直認有同佢聯絡，女方仲問候佢，Ron話：「都有，好多朋友都問候我，有睇報紙都知受傷。」大大方方咪幾好，可以隔空呵護番。<br>黎諾懿同楊怡近日又戀情曝光，男方行外母政策，成日去女方屋企作客，車位都兩份用，黎諾懿解釋：「呢啲新聞我唔係第一日解釋，我同阿怡同屋企人關係好好，經常上去佢屋企食飯，但唔係拍拖，車位係阿怡架車o架，我去佢屋企食飯，泊住個車位先。」黎諾懿仲補充話對楊怡感覺幾好，世界咁大好難講。</p></body></html>