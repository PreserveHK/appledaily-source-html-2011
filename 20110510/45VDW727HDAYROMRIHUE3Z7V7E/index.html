<html><header><meta charset="utf-8"><title>中環在線：「脫男」徐錦江睇中內房老總 - 李華華</title></header><body><h1>中環在線：「脫男」徐錦江睇中內房老總 - 李華華</h1><p>內房老闆華遠集團總裁任志強，近期俾三級片男星徐錦江睇中。唔好誤會，徐錦江只係睇中有「任大炮」稱號嘅任志強一向有嗰句講嗰句，不平則鳴。皆因徐錦江喺北京買咗層漏水樓，要搵任大炮伸寃。</p><p>買咗漏水樓搵任大炮幫手</p><p>徐錦江原本喺香港拍三級片，好似《滿清十大酷刑》、《玉蒲團之官人我要》等，近年轉戰內地，做大俠搵人仔。兩年前喺北京懷柔區以逾600萬人仔，買咗幢別墅，近期收樓，點知就出現成籮問題。除咗天花漏水，牆身同玻璃仲有裂紋，話晒層樓成600幾萬，呢啲質素當然唔可以接受，所以搵發展商理論，點知得到嘅答案係「已經達國家標準」。<br>前日徐大俠就喺微博向任大炮留言，「任總您好，我是香港演員徐錦江，在北京買了一套房子，樓頂多處漏水，開發商說他們已經達到國家的交房標準，請教任總，謝謝！」仲貼埋天花板滲水相。<br>單睇留言，一定以為徐大俠買嗰層樓，係任志強旗下樓盤，貨不對辦所以就透過微博投訴。錯！徐大俠間屋係內地其他發展商嘅出品。咁點解要搵任志強伸寃呢？徐錦江話，見任志強平日總會替人抱打不平，所以搵佢幫吓手，實行上演現代版包青天。<br>呢招曲線伸寃，就算任大炮幫唔到手，都引起傳媒注意。又一次證明，「脫星」都係有腦嘅！<br><br>李華華<br>mailto:LiWaWa@AppleDaily.com</p></body></html>