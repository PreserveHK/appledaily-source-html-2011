<html><header><meta charset="utf-8"><title>相隔16年再上無綫周慧敏老友爆料谷個唱</title></header><body><h1>相隔16年再上無綫<br>周慧敏老友爆料谷個唱</h1><p>周慧敏（Vivian）相隔16年再為無綫拍特輯，力谷自己三月舉行的個唱，Vivian坦言感覺特別和驚喜。節目中Vivian好友鄭丹瑞笑指對方烏龍又論盡，更試過做司儀時甩裙，又說Vivian曾是「學界柏原芳惠」，相當搞笑。</p><p>最近力谷三月個唱的周慧敏（Vivian），前晚在電視城錄影《周慧敏．最愛V25》，節目上邀請古巨基、鄭丹瑞、阮兆祥、蘇永康、王馨平和陳偉霆做嘉賓，Vivian亦表演彈琴以及和嘉賓合唱。</p><p>孖基仔搭地鐵</p><p>談到今次錄影，Vivian說：「上一次同無綫拍特輯已經係94年嘅事，隔咗16年再合作，我覺得好驚喜，感覺仲好特別，其間仲睇番以前拍攝啲片段。」問Vivian會否再邀請是次節目的嘉賓做演唱會嘉賓？她說：「未知呀，今次啲嘉賓人選都未定。」<br>與Vivian相識多年的古巨基，將會為好友設計演唱會產品，基仔說：「我梗係唔會收設計費喇，仲隨時候命去做嘉賓㖭！」</p><p>似足柏原芳惠</p><p>講到與Vivian相處的笑料，基仔說：「家諗番都好好笑，有次我同Vivian喺鯉魚門食完飯，傾傾吓即興走咗去搭地鐵。我哋由藍田坐到黃大仙，點知俾一個乘客認得，佢呆咗咁望住我哋，結果佢仲同我哋合照。」<br>節目上鄭丹瑞笑指周慧敏至今都沒有改變，他笑說：「Vivian好烏龍同論盡，佢啱啱做DJ嗰時，試過開咪嗰陣整跌嘢，又有一次做《勁歌》司儀，佢條裙跣咗落嚟變半截裙。」在旁的Vivian亦笑說：「好彩我出咗名係打底王，所以冇出事。」鄭丹瑞又爆當年周慧敏有「學界柏原芳惠」之稱，阮兆祥則被稱為「學界陳百強」。<br>採訪：王崇穎　攝影：陳順禎</p></body></html>