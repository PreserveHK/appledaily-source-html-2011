<html><header><meta charset="utf-8"><title>派報紙讀書 - 左丁山</title></header><body><h1>派報紙讀書 - 左丁山</h1><p>收數W第二次娶媳，在文華東方酒店康樂廳擺下婚宴，大量財務界人士到賀，包括收數追數界元老W在內，收數W話：「元老W認真俾面，佢收到夠晒籌就退出市場，否則我地係後輩，邊度有得做呀！」元老W又的確俾面嘅，佢等到九時半後食完碗翅先至告退，出席第二場婚宴，問佢去邊？佢話：「今晚我細妹嫁女呀！」嘩嘩嘩，認真唔話得，俾面收數W到極！左丁山不久亦告退，是晚係外甥生日，佢爸爸買入大量靚餸，在家煮大餐，叫左丁山去食甜品！<br>廿一世紀收數乃斯文動作，並非潑紅油、潑火水之下三濫動作，收數W等人利用電腦科技，追蹤走數人士，全部電話對話，百分百錄音，以備警方或金管局或銀行財務機構調查，金管局對追數公司一啲都唔客氣㗎，收到投訴就會調查，若認為公司失職、失言（講粗口之類），就會口頭警告、書面警告，收得幾張「黃牌」，客人（即銀行或財務公司）就會拜拜而去，冇生意做咯！收數W之生意係與大學同學一同創建嘅，兩位大學畢業生只識揸筆，唔識揸槍，俾人嚇番轉頭似過佢地去嚇人！<br>收數W話當年入大學，全憑英文考A，數學考A，入到大學上大一英文，早上八時開課，佢永遠係遲到十五分鐘至二十分鐘，老師卒之召佢見面，警告佢經常遲到會肥咗科英文。收數W解釋：「請你體諒，我朝朝在淺水灣一帶派信俾訂戶，搵學費，唔派報紙就讀不上大學，派完等巴士趕返學，故此成日遲到啫！」好彩英文老師來自美國，見慣學童派報紙搵學費，乃放佢一馬，而收數W亦考試得到高分！家佢位大公子在大型美國投資銀行工作，公子（新郎）係IT新星，可說飲得杯落。<br>呢晚有一位港大校友在座，問吓佢關於徐立之自願不續約之事，佢一講就火氣十足，大駡校務委員會與八一八慶典籌辦人，講得激動，賓架K搭嘴：「你好似有內幕噃？」港大校友話：「怕乜講，我係港大基金成員，捐過錢，知道比你地多㗎！」呢晚係婚宴，無謂多講「校長要有政治觸覺」咁悶嘅事，請佢講吓名人「課外活動」，大家當堂嘻嘻哈哈！</p></body></html>