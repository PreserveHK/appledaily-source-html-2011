<html><header><meta charset="utf-8"><title>齊撐肥胡 - 左丁山</title></header><body><h1>齊撐肥胡 - 左丁山</h1><p>定期飯局輪到財務A做東，佢請我地去九如坊蘭桂坊酒店嘅名人坊，呢度有名廚鄭師傅主政，早有名堂，原來財務R係熟客，招呼自然更好，呢晚食得過癮，成班嘴尖朋友話冇得彈，尤其是一味桂花肉（豬肉）乜咁鬼軟熟嘅呢，入口似乎係神戶牛㖭，左丁山素來只識食唔識入廚，不知鄭師傅有何秘方，亦無意深究。<br>飯局主要話題本來以股市、樓市、經濟為主，但呢晚財務A提起公立醫院排長龍，醫生不足問題；佢不久前入醫院探病，一位年青醫生已經面露倦色，企度都幾乎想瞓覺，財務A對醫生之同情，油然而生，點知醫生對佢地講：「X先生情況好嚴重，只係時間問題啫，眾位親友請問想唔想……」財務A一聽就火滾，立即答：「你係醫生，由你決定，唔係我地！」醫生立即告退。<br>財務A話：「我唔係有意思鬧佢，啲公立醫院醫生一定係因為工作時間太長，全憑年紀輕，死頂啫！」公立醫院醫生人數嚴重不足，短期解決方法應該全面仿效新加坡，立即輸入海外醫生。恢復九七前做法，所有英聯邦大學醫學院畢業生可來港執業。初期不妨首先開放，准香港人仔女在外讀醫科嘅，返嚟香港行醫先！<br>此言一出，個個贊成，但有人反對噃，咪就係醫生組織囉。我地知道幾個醫生組織反對胡定旭、周一嶽之議，允許海外醫生在本港公立醫院打工，但不得私人執業，呢個建議幾切中時弊，不會衝擊本港「星球人」、「月球人」嘅利益，對私家醫生無影響，好合理噃，點解一啲醫生反應咁大，聲言要求未來特首炒肥胡魷魚，唔俾佢做醫管局主席，依家趁特首競選開展之時，乘機要脅呀？將醫生短缺問題政治化呀？聽到都把鬼火，財務A話要考慮成立一個關注組，與嗰啲醫生駁火！左丁山唔駛搵鍾庭耀做調查，從眾多朋友嘅反應都可以暫下結論，大家力撐肥胡做醫管局主席（只要佢不動搖堅持輸入醫生嘅話），力撐周一嶽，如果邊位疑似特首候選人向醫生組織威脅投降，就一於向佢柴台！</p></body></html>