<html><header><meta charset="utf-8"><title>中環在線：粵港澳「盲搶鹽」　遠大自爆有碘賣 - 李華華</title></header><body><h1>中環在線：粵港澳「盲搶鹽」　遠大自爆有碘賣 - 李華華</h1><p>噚日粵港澳無厘頭有新瘟疫「急性盲搶鹽」，仲俾CNN報道埋，華華身為中國人，都覺得丟架，而有時呢啲社會亂象，華華覺得企業都可能要負番啲責任！<br>好似正當個個政府係咁叫平民百姓唔好驚、唔好亂食碘之際，遠大醫藥（512）噚日傍晚出咗張通告，講完一大輪福島核電廠反應堆連環爆炸，令日本輻射水平大大提高之後，再講暴露喺輻射之下會引致咩危險，跟住個重點就嚟喇──就係佢哋嘅附屬武漢遠大，係中國擁有碘化鉀藥品（片劑）生產批文嘅少數醫藥企業之一。<br>而武漢遠大最近已經接到有關碘化鉀產品嘅需求查詢，公司表示已經進入生產的準備狀態，隨時會調整產能，滿足市場嘅急切需求！唉……</p></body></html>