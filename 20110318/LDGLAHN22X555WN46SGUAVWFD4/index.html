<html><header><meta charset="utf-8"><title>中環在線：湯彥麟想做航空股分析員 - 李華華</title></header><body><h1>中環在線：湯彥麟想做航空股分析員 - 李華華</h1><p>臨別依依，趣事往事一大籮！卸任在即嘅國泰（293）CEO湯彥麟，噚日同大家分享佢喺太古集團30年（其中25年喺香港）嚟嘅點滴。先講未來，被視為下任IATA（國際航空運輸協會）CEO大熱門嘅佢，話如果做唔到呢個位，就會憑自己喺航空界嘅多年經驗，轉行做航空股分析員。Well，到時仲可以想講乜就講乜！</p><p>被視IATA下任CEO大熱門</p><p>咁做唔到分析員又點呢？咪發展自己嘅音樂事業囉！不過佢都好謙，話自己知自己事，音樂呢樣嘢，佢做到都搵唔到食，賺吓零用錢就得，所以會盡量留番嚟做終生興趣算喇。佢又話雖然香港樓價好貴，但係佢已經視香港為自己嘅家，諗住喺香港置業，過幾年之後會再返嚟。<br>講完未來，又回到過去。奉獻咗人生3個十年畀國泰同太古嘅湯彥麟話，70年代嘅佢，同好多英國人一樣，好想出國發展，就算當時有人同佢講，可能會即時要去香港做，仲可能係「nocomingback」嗰種，佢都唔介意，於是就加入咗太古。</p><p>30年來最難忘搬機場</p><p>呢30年，佢話最難忘嘅係香港啟德機場搬去赤鱲角、03年沙士令香港航空業全面崩潰，仲有911事件同兩次金融危機，但航空業嘅復原能力好高，好快就可以反彈……呢啲難忘嘅回憶，真係一單都嫌多呢！<br><br>李華華<br>mailto:LiWaWa@AppleDaily.com</p></body></html>