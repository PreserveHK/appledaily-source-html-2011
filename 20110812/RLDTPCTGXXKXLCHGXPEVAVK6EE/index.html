<html><header><meta charset="utf-8"><title>阿佘離巢花旦大執位杏兒、法拉、楊怡惡鬥爭視后</title></header><body><h1>阿佘離巢花旦大執位<br>杏兒、法拉、楊怡惡鬥爭視后</h1><p>無綫當家花旦佘詩曼離巢，一眾姐仔正好趁年底台慶頒獎禮爭視后出線。雖然過去四年視后獎都被非無綫「親生女」如鄧萃雯和米雪等擸晒，但據悉今年形勢逆轉，親生女盡佔先機，當中尤以演《怒火街頭》巴渣律師的胡杏兒、《真相》的金牙大狀楊怡、《點解阿Sir係阿Sir》的淚眼教練鍾嘉欣和《潛行狙擊》的Madam陳法拉被睇高一線，四旦將埋身火併爭視后。</p><p>佘詩曼、廖碧兒和蒙嘉慧今年先後脫離無綫賣身契，各自離巢外闖，藝員部需力谷一姐接棒，今年12月初舉行的《萬千星輝頒獎典禮》，就正好造就上位人選。<br>早年簽約無綫為經理人的阿佘，06年憑《鳳凰四重奏》成為TVB首位雙料視后，風頭一時無兩，此後四年的視后大獎卻不約而同落在非「親生女」手上，包括米雪、李司棋及去年冧莊的鄧萃雯，無綫贏了民意，但親生女就失意。不過，據知今年情況會大逆轉，視后大熱一律為「親生女」，換言之新一屆視后也必屬自己人。</p><p>《怒火街頭》贏盡口碑</p><p>至目前為止，《怒火街頭》是今年贏盡口碑的電視劇，而且收視高企，劇中飾演巴渣大狀王思苦的胡杏兒收起囧樣，跟流氓Law霸鄭嘉穎鬥氣擦出愛火花；另外，她在《魚躍在花見》扮公主病港女，再加上她和宣萱主演的宮廷戲《萬凰之王》被無綫暫定為台慶劇，挾三劇角逐視后，未贏獎都贏氣勢。<br>除了杏兒外，鍾嘉欣在《點解阿Sir係阿Sir》中扮演保齡球教練MissKoo，攬住陳豪哭崩的一幕震撼全港網民，靠眼淚擢升視后大熱之一；《真相》中的正氣大狀楊怡，夥拍上位小生陳展鵬，齊齊人氣勁升。
</p><p>阿姐《福祿壽》成黑馬</p><p>陳法拉在播映中的《潛行狙擊》演警隊刑事情報科madam，其角色破格硬淨，和chok神Laughing謝天華做對手，既抵死又惹笑。雖然嘉欣、楊怡和法拉都是杏兒的強敵，但另一齣台慶劇《荃加福祿壽探案》，孭飛的阿姐汪明荃也剛好標尾會，成為視后黑馬。<br>今年視后走勢平均，挾三劇來勢洶洶的杏兒昨日被問到有否信心爭獎時，她在電話中說：「真係平常心，要睇民意。」問她覺得哪位花旦是勁敵？她說：「個個花旦都有自己嘅優點，楊怡都好好，我見佢瘦咗好多，都一直係咁拍戲，都辛苦o架，子珊、法拉、嘉欣都好，睇造化啦。」
</p><p>胡杏兒：自己似新人</p><p>杏兒06年增肥40磅拍《肥田囍事》，當年她曾是視后大熱，可惜最後被阿佘擊敗，杏兒昨日說：「攞獎係天時地利人和，講角色啱唔啱做，觀眾鍾唔鍾意睇都係重要因素。今年嘅《怒火》、《魚躍》都好好，但我都想大家留意《萬凰之王》，我拍呢套劇時覺得自己好似新人，因為好少做呢啲咁實淨嘅宮廷戲，如果觀眾鍾意，我已經好開心啦。」<br>採訪：夏琴
</p></body></html>