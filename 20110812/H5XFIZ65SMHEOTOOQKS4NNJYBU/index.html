<html><header><meta charset="utf-8"><title>終極打蠟套餐　$7,380有米保養</title></header><body><h1>終極打蠟套餐　$7,380有米保養</h1><p>愛車之人，定時定候都會為愛車扮靚，通常每半年都為它打個靚蠟令車身夠BlingBling。不過坊間洗車屋打蠟往往花約千元，仲要未必一定Bling足半年。如果有個車身護理貴七倍、但耐用時間高十倍，呢個終極套餐又可否吸引到你呢？<br><br>記者：漢祥　<br>攝影：王文忠、孔慶為<br>Model：TiffanyWong@Elite</p><p>日系納米夠矜貴</p><p>打一個蠟要幾多錢？相信每位車主都識答：「大約六、七百蚊，貴極頂多三千蚊！」假若話你知，終極打蠟索價七千多元，你會點？唔係話，支蠟水鑲鑽石呀？鑲鑽石就唔係，但稱為DiamondKeePre是這間日式連鎖洗車屋的極品車身護理套餐，價錢以汽車Size分級，Size最細至最大的收費分別由$5,380至$7,380，一共五個級別。究竟這個車身護理有甚麼矜貴之處，收費可以冠絕業界，原因都不外乎科技先進，還記得個廣告「納米……係十億分之一米咁細」，除用來護膚及洗衫之外，呢個技術用來修補車身花痕就最掂。</p><p>持續五年閃亮</p><p>DiamondKeePre係日本最高級的車身塗膜，以兩種化學元素二氧化硅及氟，再用納米技術製成，具有強力的撥水性、防污性、防靜電、防紫外線等功效。但最吸引的是，一般打蠟都只是維持到半年左右，更短的比比皆是。而呢間洗車屋稱經過護理後，可以持續五年保持亮麗光澤，即係耐用時間長十倍。原來唔止靚，仲好耐用。</p><p>日系洗車管理</p><p>幾年前打入香港市場的KeePreProShop，他們全線洗車及護理用品都係日本貨，對於向來崇日的香港人來說，信心真係高一截。一般在KeePre做個普通全車護理都要二千元，比起平時街邊舖仔洗車店貴一、兩成，原因係咩？除可能因日圓滙率高企，相信是貴在他們的日式管理吧！就算係洗車，佢哋都有課程教導員工，更會安排員工遠赴日本接受為期兩個星期的訓練及考試，仲要有證明學有所成，真係洗車都有出頭天。</p><p>打蠟Facial過程<br>Step1：羊毛手套邊洗邊按摩</p><p>開始前需要將車身洗得一塵不染。師傅先以清水冲走車身塵埃，戴上以羊毛製的洗車手套，配合洗車液清洗兩次。</p><p>Step2：「沙膠」去黑頭</p><p>車身塵埃就好似鼻上黑頭一樣，需要深層清潔才能完全潔淨。師傅利用俗稱「沙膠」的去污垢刷，將黏在車身的石屎及污點擦走，冲水後再用強力壓縮風吹乾車身，再吹走最後一點點的塵埃。</p><p>Step3：多重護理</p><p>除走污垢，係時候落面膜了。將車轉移到無塵車房工作，師傅在車窗及冷卻風口等接駁位置貼上膠紙，以免誤沾蠟水；接着塗上一層AquaPolish，修補車身的細微花痕；最後是今次的主角，一大一小兩支BodyClassCoating，慢慢打上車身，整個過程大約花近10小時。原來男人愛靚，都好願意花時間。</p><p>KeePreProShop<br>DiamondKeePre護理收費：$5,380-$7,380<br>網址： http://www.keepre.com.hk </p><p>　<br>LotusEvora<br>引擎：3,500ccV6<br>馬力：350ps/7,000rpm<br>扭力：400Nm/4,500rpm<br>傳動：六前速手波<br>售價：$1,298,082<br>查詢：28776700（富利堡）</p></body></html>