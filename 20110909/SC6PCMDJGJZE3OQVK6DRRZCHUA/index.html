<html><header><meta charset="utf-8"><title>《潛行狙擊》結局率先爆馮仁昭四圍超：跛Co殺MadamJo償命 - 馮仁昭</title></header><body><h1>《潛行狙擊》結局率先爆<br>馮仁昭四圍超：跛Co殺MadamJo償命 - 馮仁昭</h1><p>無綫30集人氣劇《潛行狙擊》上周平均獲200萬家庭觀眾捧場，噚日myTV播第27集，點擊率超過160萬，排名No.1，氣勢如虹。不過Laughing謝天華同跛Co黃宗澤正邪鬥法咁耐，都係時間講拜拜，今晚無綫會連播兩小時大結局，仲會安排全劇演員晒冷，喺九龍灣同200名現場觀眾一齊睇跛Co點死。</p><p>可可係警方卧低</p><p>今次《潛行》叫好又叫座，聽聞無綫有意開第三輯，不過最重要都係睇埋結局口碑。其實網民好鍾意競猜劇中誰是卧底，所以劇組一早拍定兩個結局，未曝光嘅結局會喺今晚《東張西望》率先播出，原來劇情係講徐子珊飾演嘅大律師可可係終極無間道，佢係警方卧底，但又真心鍾意社團大佬跛Co，可惜佢知道呢段愛冇明天，與其男友要坐監，倒不如手刃至愛，親自開槍殺死跛Co。</p><p>Laughing殺跛Co</p><p>至於真正出街嘅結局就啱啱調轉，可可因為知道國際販毒集團嘅秘密，集團主腦逼跛Co殺可可，好彩跛Co知道女友嘅心臟位置異於常人，所以徐子珊中槍後跌落海都逃過一死，被蠟青MCJin救番。不過跛Co壞事做盡，佢喺Laughing面前殺死MadamJo陳法拉，Laughing要為愛人報仇隊冧跛Co，其後Laughing坐監，喺獄中又遇上神秘人，而呢幕戲就正正係《潛行》電影版嘅開場引子，都幾引人入勝。
</p></body></html>