<html><header><meta charset="utf-8"><title>萬千寵愛金絲雀</title></header><body><h1>萬千寵愛金絲雀</h1><p>講到大型豪華七人車，又點會數漏豐田的Vellfire，雖然Vellfire在七人車中，設備已算頂尖級數，但要凸顯身份，要求又點會咁簡單？日本早前推出VellfirePlatinumGold版仕樣車，話咁快殺到香港，尊貴程度又再升級，無論是車本身還是乘客，都成為萬千寵愛在一身的金絲雀。<br><br>記者：趙慧敏<br>攝影：梁細權<br>Model：Rika@GME</p><p>金漆招牌不可缺</p><p>雖然這款Vellfire以PlatinumGold版為名，不過論「金光」程度，絕非浮誇之類，極其量只是門邊腳踏的「金漆招牌」，標明Vellfire的刻字，不過此舉已足證其矜貴身份。Vellfire外形講求現代感，所以除保持4,865×1,840×1,900mm的巨無霸車形外，頭尾擾流及兩邊裙腳都較同門兄弟Alphard誇張，尤其是車頭電鍍鬼面罩及泵把等，充滿立體線條，令人一望便能區分與Alphard嘅不同之處。</p><p>電動尾冚夠細心</p><p>不過豪華設備才是Vellfire的主要賣點，作為PlatinumGold版，車廠沒有在外形上作出太大改造，最大的改進不過是換上18吋磨砂味甚濃的合金輪圈，另外側鏡則換上全電鍍；相反在內櫳上花咗唔少心思，進行不同程度的改造及添置。<br>新版的中控台飾面及軚環，就由桃木換成貴氣升呢的黑桃木、新增的DVD汽車娛樂系統。不過講到最貼身的，不得不讚其電動尾冚，巨型車款最令人困擾莫過於開關尾門，不過車匙的遙控掣，就可控制尾冚開關，整個過程足十秒，女士們蹺埋手都搞得掂。不過講到真正享受，做司機就未必享受得到，中排的座位媲美商務客艙享受，尤其是一拉即彈起的腳墊，加上GOA最新型衝擊吸震高強度安全車架設計，令行車時車廂保持安靜，置身其中，差啲以為車廂就係自己個安樂窩。</p><p>行差踏錯提提你</p><p>性能配備3.5公升V6DOHCVVT-I引擎，雖背負2,000kg的身軀，但擁有280匹馬力及35.1kg-m扭力，無論任何路面都應付自如。另外亦配備不少先進技術，包括EBD電子制動力分配系統附ABS、S-VSC車輪穩定操控系統、定速循航系統等，不過值得一提是慳油模式顯示器，只要你有任何「行差踏錯」，包括行車時無故踩大油，錯用低波行車增耗油量，系統都會即時提醒，要你變做環保之星。</p><p>Vellfire3.5ZPlatinumGold</p><p>引擎：3456ccV6DOHCVVT-I<br>馬力：280ps/6,200rpm<br>扭力：35.1kg-m/4,700rpm<br>傳動：6前速+/-自動波箱<br>價錢：$580,000<br>查詢：29222933（金國汽車）</p></body></html>