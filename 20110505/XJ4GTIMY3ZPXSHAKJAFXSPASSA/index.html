<html><header><meta charset="utf-8"><title>中環在線：48公司瓜分馬世民 - 李華華</title></header><body><h1>中環在線：48公司瓜分馬世民 - 李華華</h1><p>行過船、打過仗、一把年紀仲去埋極地旅行嘅馬世民，新搞作係出任今年全球最大隻IPO嘉能可（805）非執行主席。華華都知呢位和黃（013）前大班，精力旺盛，雖然今年72歲已過古稀之年，仲繼續活躍商界。</p><p>每家平均7日唔夠</p><p>不過，華華噚日刨嘉能可本初步招股文件時發現，原來馬世民同一時間出任緊48間公司嘅合夥人或者董事，包括長實（001）、鐵江現貨（1029）等。佢嘅坐唔定程度，令華華「O嘴」！名副其實公職王。須知馬大班嗜好繁多，又識得享受生活，得閒就參加下越野賽跑挑戰自己，每年又會去爬山舒展身心，華華真係好好奇，到底佢點分配時間？<br>就當馬大班一年365日都淨係工作，48間公司，每間一年都淨係分配到7.6日，淨開董事會都唔係好夠。嘉能可呢排上市咁多嘢搞，淨係去掛牌兼酒會都hold咗佢1日，唔知嘉能可覺得用860幾萬銀請馬大班返嚟，係咪物超所值呢呵？</p><p>部份馬世民出任公職的公司</p><p>‧長實（001）<br>‧宏力半導體<br>‧鐵江現貨（1029）<br>‧東方海外（316）<br>‧永泰地產（369）<br>註：尚有43間未能盡錄<br>資料來源：初步招股書</p></body></html>