<html><header><meta charset="utf-8"><title>中醫棍騙40年假治不育淫人妻</title></header><body><h1>中醫棍騙40年<br>假治不育淫人妻</h1><p>【本報訊】性交可醫不育？推拿可捽散乳癌？65歲無牌中醫吳玉華涉嫌在行醫40年來，以如此無稽藉口騙盡無數女病人，更以公屋作陽台，專呃已婚人妻。《蘋果》女記者早前兩次放蛇直擊淫醫呃人過程，他被踢爆後竟拿出家傳假陽具，辯稱一直只用道具，從沒與病人「打真軍」。<br>記者：邱錦綉、陳達浩、黃偉民</p><p>已婚的Amy（化名）早前頸背痛，在朋友介紹下到大窩口邨找吳玉華治療，想不到治療四次後，吳竟建議以他稱為「特別通」的性交方法為她醫治月經周期不適，「一次一次咁通，癌症都醫到！好似同你老公做功課咁」。她大感疑惑，直問：「要不要戴套呢？」吳回答稱，他百毒不侵，故不怕染性病，不用戴套。<br>Amy說，吳千叮萬囑她不要告訴任何人，連丈夫也不可。她返家思前想後，認為這樣做對丈夫不忠，最後沒上當，更不敢再去求診。本報女記者得悉後，早前扮腰痛前往放蛇，甫進大廈，看更已醒目開門，搶着問：「上吳師傅度呀？」</p><p>「通一通甚麼病也治好」</p><p>自稱中醫師的吳玉華連基本的望聞問切也沒做，沒替記者把脈便急急叫記者趴上門旁一張簡陋的「按摩床」接受推拿治療。他劈頭便說：「你做過按摩推拿未？」記者答做過，他便聲稱擔心按摩太大力會擦傷，要求記者解去胸圍扣，但遭記者拒絕。他其後不斷嘗試觸碰記者敏感位置，但記者早有防範，一再以手阻擋，他重覆說：「唔使驚，我唔係摸你！」按摩時大門一直打開，只拉上鐵閘，到記者離開前，吳說：「好多女性周期有問題，乳房有硬塊，下次可以幫你檢查埋，乳頭下面個位最緊要，我一摸就知。」他又說，只要給他揉胸，癌組織就會被推散。<br>記者日前再找吳診症，假稱驗出子宮內有多顆水瘤，吳即說：「呢啲唔使把脈，我一望一摸就知！」他還指記者全身經絡不通，勸記者不要做手術，稱只要給他「通一通」，甚麼病也能治好：「你啲瘤喺子宮頸，用手咁樣入去，拉番子宮頸出嚟，咩事都冇！」他邊說邊舉起手指示範，還說自己每隔兩天便剪指甲，絕不會割損病人陰道。</p><p>本月已有六人預約性交</p><p>記者假稱有些水瘤接近卵巢，吳得意地說：「咁就麻煩喇，手指唔夠長，要用『特別通』。」他解釋，所謂「特別通」是指「與丈夫做功課」，他得知記者已婚後直言：「即係行房囉！」記者驚問：「要唔要戴套？或者搽啲乜？」他說：「呢啲到時至算啦！唔使搽嘢。」記者問會否在裏面射精，他說：「梗係要喺裏面射先至醫到啦！」他越說越興奮：「仲有種方法，咩瘤都醫好，只要你即刻有個小朋友就得！」記者大惑不解：「連癌症都得？」他瞪眼說：「噓，一生細路，咩都推晒出嚟！」<br>吳解釋，病人月經前後可接受他的「特別通」治療，然後再按他算好的日子跟丈夫行房，必可懷孕，「有個48歲不育女病人就係咁有咗」。這麼說，分分鐘有病人誕下其「孽種」也不自知。吳多次強調「特別通」做法敏感，必須病人自願才行，否則會被指非禮。<br>吳替病人推拿每次收200元，「特別通」則每次收500元。吳又向記者展示牆上月曆記錄的病人預約，稱黑色圓點代表「下面嘅」（即「特別通」）、交叉則代表「上面嘅」（揉胸治療）。單是本月，月曆上便有六個黑點及兩個交叉，他還指六個黑點是六名不同病人的預約。由於吳聲言行醫40年來一直採用此套家傳療法，遭他淫辱的女病人或許不計其數。</p><p>淫醫淫語（節錄）</p><p>吳玉華=吳　記者=記<br><br>─日前放蛇─<br>吳：我要你哋自己自願至得㗎，如果唔係做唔到㗎！我一摸落去，人哋以為我非禮，我咪死？最慘我家變咗女人㖭！<br>記：咩意思呀？<br>吳：我都唔需要嘅，我一同你哋做咗之後，我都唔鍾意，直頭唔做，好似女人咁囉！係真㗎，我成日睇成日做，個人都唔同晒。<br>記：使唔使搽啲咩入去呢？<br>吳：唔使搽㗎，除非你冇分泌啫，你冇分泌我會同你搞到有……<br>記：做功課即係行房？<br>吳：係喇……我即時同你做㗎嘛，我唔會喺裏面停留得耐㗎嘛。<br>記：咁使唔使戴套？<br>吳：到時至算啦……我係想同你睇個症，唔係同你搞你個身體、搞你個人，你記住我同你講呢句說話。<br>記：我想問會唔會喺裏面射埋（精）？<br>吳：係㗎。<br>記：即係咁樣就會醫到㗎？<br>吳：嘻，大有人在呀！</p><p>─昨日對質─<br>記︰係咪性交治療？<br>吳（拿着假陽具）︰好似（陽具），但我邊有咁長！我哋呢啲幾十歲唔得㗎喇。呢啲嘢（假陽具）最可靠，起碼我唔使自己掂先，我唔知佢乾唔乾淨……我差唔多叫做軟。<br>記︰啲市民話你真係射埋喎？呢支嘢射唔到喎。<br>吳（拿着潤滑劑）：呢啲嘢（同精液）一樣，我有搽嘢㗎喎。我唔畀佢哋睇，女士以為真係用嗰度（陽具）做。</p></body></html>