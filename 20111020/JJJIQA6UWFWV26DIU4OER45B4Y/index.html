<html><header><meta charset="utf-8"><title>慢煮帶子超彈牙</title></header><body><h1>慢煮帶子超彈牙</h1><p>唔理食乜，食咗字先講，「2+2Cafe」推出嘅「秋日．貝多Fun自助晚餐」，食字係食得騎呢咗啲，但又開正我鍾意食貝殼類海鮮呢一瓣喎。低溫煮美國帶子配青芒果莎莎製法好繁複，帶子真空入袋處理，再連袋放入70℃水慢煮至八成熟，彈牙到痹。鮮羅勒葉白酒煮藍青口又係要讚，肉厚夠鮮白酒味濃，我可以連啪一打而面不改容。想搵嘢暖吓肚？又得，蟹黃燕窩鮮蟹粥應該對正你胃口，粥底軟綿充滿蟹香，熱辣辣飽住個肚走，呢一餐，爽胃咯。<br><br>記者：陳漢榮</p><p>2+2Cafe（26943886）<br>地址：沙田白鶴汀街8號帝都酒店3樓<br>收費：周日至四成人$368，小童$198；周五六、公眾假期及前夕成人$408，小童$198</p></body></html>