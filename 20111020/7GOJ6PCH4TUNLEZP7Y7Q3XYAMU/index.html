<html><header><meta charset="utf-8"><title>中環在線：現代教育董事勒緊褲頭　KenSir人工減半 - 李華華</title></header><body><h1>中環在線：<br>現代教育董事勒緊褲頭　KenSir人工減半 - 李華華</h1><p>叫得「補習天王」，身價應該係「天價」。不過因為「三三四」新學制，兩個公開試合埋一個，唔多唔少對補習社嘅生意都有啲影響，聲稱香港補習界一哥嘅現代教育（1082），可能都睇唔通前景，所以董事個個勒緊褲頭，上年度大減一半人工。</p><p>月薪僅5.6萬</p><p>根據現代教育新鮮出爐年報顯示，人稱「KenSir」嘅公司主席兼大股東吳錦倫，薪酬大縮水，由2010年度（截至6月底止）收125.4萬，減到得返67.2萬，除番開12個月，每月得5.6萬蚊，人工分分鐘少過一個中學主任級老師。真係天王都難敵淡市！<br>不過華華記得，現代教育上市前借落唔少錢，轉個頭當股息派返畀股東，所以每個月幾皮嘢份糧，應該只係KenSir平日用嚟買Gucci嘅零用錢。<br>現代教育以合約形式請補習天王，薪酬同個人表現、學生人數掛鈎。2011年度公司整體「導師承包費」，按年大減27%，至4567.3萬蚊。2010年度曾經有4位天王，年薪過千萬，最高一位達1800萬以上。不過，家「千萬天王」剩返一個，最高薪嗰位都唔多過1200萬，算克制咗好多。<br><br>李華華<br>mailto:LiWaWa@AppleDaily.com</p></body></html>