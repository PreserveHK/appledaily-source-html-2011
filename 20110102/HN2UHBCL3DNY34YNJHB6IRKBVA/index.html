<html><header><meta charset="utf-8"><title>環保唔老套　有機Benz靠樹葉吸光</title></header><body><h1>環保唔老套　有機Benz靠樹葉吸光</h1><p>環保係車壇大趨勢，慳油、減廢講到悶，有台型兼具馬力先係HotTopic。就趁踏入2011年，展望吓嚟緊一堆環保車款，包括天馬行空ConceptCar，以及正式投產車款，全部有姿勢兼實際。環保，點會老套。<br><br>記者：徐影龍</p><p>科幻級<br>免入劏車場　可回收施肥</p><p>喺剛完結嘅LA車展，Benz就驚人地展示出騎呢到暈嘅Biome，渾圓外形絕對屬超科幻設計，主題係同大自然融合，最天馬行空者，將一個特殊裝置擺喺樹木度，以葉片吸收太陽光後，轉化成一種名為BioNectar4534嘅液體燃料，整個吸收同排放過程，100%符合環保要求。<br>車身採用BioFibre特殊纖維，不但輕過塑膠，令車身重量僅454kg，堅硬度亦比鋼材更強。最重要係「百年歸老」後，可回收成建築材料，甚至作堆肥之用。</p><p>超跑級<br>利曼賽車新貴</p><p>電摩打科技越嚟越先進，連講求馬力嘅賽車，都陸續加入「發電」大家庭。呢架由SwissConstructor研製嘅GreenGT，完全根據FIA制訂嘅利曼賽事規格所打造，玻璃纖維造車身，底盤則全屬碳纖維，馬力輸出達402匹。而且準備進入實試階段，若耐用性夠高，的確有機會投入最激嘅LeMans大賽。</p><p>量產一樣咁型</p><p>寶馬Vision早前作世界巡迴展覽，香港亦曾展出過，睇過嘅人無不誇讚其有型出位嘅賣相。Vision採用柴油＋電嘅混能系統，寶馬表明會將Vision量產化，前衞外形幾乎全部留低，暫定2013年跟BenzE-Cell正面硬拼。</p><p>2+2座椅佈局，上落一樣咁輕鬆。</p><p>Audi首度插電</p><p>Hybrid喺Audi上當然唔係新鮮事，Q5、A6、A8排住隊出，但Plug-In式即插即叉，就要等到2014年架R8e-Tron登場喇。掛得R8牌頭，肯定屬超跑級，馬力達到308匹，0-100km/h亦僅需4.8秒。</p><p>民用級<br>100km/h純電驅動</p><p>全新A6已曝光，連帶Hybrid版也定喺2012年問世。跟Q5Hybrid採用同一動力心臟，208匹2.0LTFSI引擎＋44匹電摩打，特別在於0-100km/h加速，可以純電推動，極之環保。</p><p>藍動慳上慳</p><p>VW力谷BuleMotion科技，旗下好多車形已採用。嚟到辣跑級嘅Scirocco，再加入透過停車熄匙、電力再生等輔助，令油耗由19.61km/L，提升到22.1km/L，每升油約可揸多2.5公里。</p><p>一升油行50公里</p><p>三菱跟Audi一樣，將喺2013年推出插電式車款，外形設計跟09年東京車展嘅Px-MiEVConcept極之相似。採用1.6L直四引擎，憑藉純電模式延長駕駛路程，令到平均油耗僅50km/L，相當恐怖。</p><p>夠豪夠快</p><p>Infiniti終於加入油電混能大家庭，呢款M35h雖主打豪華轎車級別，但最大馬力達360匹，有埋七速波箱，儘管屬油電混能車種，但性能表現一樣咁有睇頭。</p><p>本田要揸Fit</p><p>驟眼望落，跟普通款Fit、Jazz無乜分別，不過動力配置換上2.0L汽油偈＋電摩打，總馬力達到161匹，最重要係夠慳油，喺Eco節能模式下，足足比普通Fit行多25%路程。</p></body></html>