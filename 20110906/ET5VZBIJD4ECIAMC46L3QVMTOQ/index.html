<html><header><meta charset="utf-8"><title>8萬5豪砌Hi-Fi　MP3都可發燒</title></header><body><h1>8萬5豪砌Hi-Fi　MP3都可發燒</h1><p>經常話高級音響好講求Pure，玩嚟玩去，到頭來又係揀番Analog原始制式。但係，老牌都唔一定死守老規矩，有30年歷史嘅英國Meridian，唔止以iPhone做Remote，仲簡單到一條SpeakerLink就取代貴重線材，不過機仔細細，全套總價接近9萬！<br><br>記者：陳國輝　<br>攝影：譚盈傑<br>Model：Hazel@Zmodel<br>查詢：Richtech（23140811）</p><p>96KHz取樣層次豐富</p><p>傳統前後級，講緊有百幾二百磅重，有時仲誇張到要買個金屬支架「招呼」佢㖭！但呢件數碼化嘅MeridianAudioCore200好唔同，佢體形略大於機頂盒，重量只有8.5kg，直頭單手就拎得走。接駁方式仲簡單，買返去，無論你用緊Desktop抑或Notebook，插條USB立即可以播歌；AC200機背仲提供光纖同3.5mm輸入，啱晒成日打機或聽歌嘅發燒友。<br>既然瞌埋眼都曉安裝，音色表現可能令人懷疑。簡單啲講，AC200最強嗰瓣其實係分析力，佢能夠將iPhone、iPod，甚至Cassette等數碼或模擬制式音訊，把取樣率提升至96KHz然後輸出，除咗大幅減低失真問題，透過專屬嘅Apodising數位濾波器，更可改善音色細節以及層次程度，所以話，數碼化後都唔一定會令原音失真。</p><p>多層板壓製　防漏音</p><p>玩得發燒音響，添置貴重線材有時在所難免！但呢對專為AC200而設計嘅DSP3200揚聲器，你只要接駁一條SpeakerLink，就立即解決買線材嘅問題。無錯，呢種設計有啲閉門造車，但不得不承認，因為線材越複雜，Noise問題會越嚴重，直接影響埋音色表現，反而DSP3200採用簡單一種喇叭線，睇落美觀，亦有音質保證。<br>用料方面，佢接近一般高級喇叭，由十幾層MDF夾板製成，而中間更夾雜金屬層板，特點係密度高，唔會有空氣積存，所以沒有所謂嘅「木箱聲」，再加埋有獨立高中音和低音單元，用嚟欣賞英國BandSound或者女聲之類，感覺零舍有Feel。</p><p>賣甩iPhoneDock選MC200</p><p>AudioCore200唔刻意內置iPhone/iPod專用座，原因之一可能係外觀感覺唔協調。想飛甩佢嘅話，可另外選購MediaCore200，用途等同一部硬碟連播放器，內置容量高達500GB，大概可收納1,000張CD，聽歌幾乎唔使換碟。對住過萬首音樂，你仲可以駁電腦揀歌，再型啲用iPhone/iPad當遙控，全程WiFi搞掂！</p><p>AudioCore200控制中心<br>支援播放器：iPhone、iPod、iPad、Notebook<br>輸入：SpeakerLink、光纖、USB、3.5mm<br>$24,400<br><br>DSP3200揚聲器<br>單元：85mm高中音及165mm低音<br>放大器：75W×2<br>結構：兩音路密閉式系統<br>連結：SpeakerLink輸入/輸出<br>尺寸：320×244×246mm<br>$60,800</p></body></html>