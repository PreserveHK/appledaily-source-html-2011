<html><header><meta charset="utf-8"><title>最速單眼王　12連拍無迷焦</title></header><body><h1>最速單眼王　12連拍無迷焦</h1><p>輕巧單反數碼相機密密出，滿足晒潮友換新機興致，難道專業型單反無晒巿場？非也，除咗成像質素外，單反在拍攝速度仍然有優勢，好似SONY新嘅α77，就擁有全球最快每秒12張連拍紀錄，加上超強影片攝錄對焦，幾快一樣唔怕迷焦。<br><br>記者：許福合<br>攝影：伍慶泉<br>Model：Tiffany@PureModels</p><p>多角度3吋芒</p><p>α77使用係半透明反光鏡，兼容A-mount鏡頭，內置2,430萬像素ExmorAPSHDCMOS，是首部突破2千萬像素APS-C機種，相質亦相當有水準，尤其在低感光度時，拍攝細緻的髮絲，放大後仍然可以逐條數，非常細緻。即使稍為推高至ISO3200，仍然在接受範圍內，令手持拍攝彈性增加不少。機身係另一個亮點，可能近期輕巧型單反用得多，α77的手柄緊貼晒手形，雖然略為重一點，但對攝影師應不是大問題。特別要提機背3吋XtraFine顯示屏，除向上下取景外，屏幕更可扭轉自拍，經常要唔同角度拍攝就特別好用。</p><p>媲美光學觀景窗</p><p>除咗顯示屏外，仲可透過電子觀景器取景，首次使用XGAOLEDTru-Finder，有XGA解像度及100%可視範圍，幾乎看不到有格線，反應亦足夠快，論顯示質素已可媲美傳統光學觀景器，不過長時間觀看會有點暈浪感覺，可幸影響不大。α77使用半透明反光鏡技術，在速度上亦有優勢，連拍速度可達到每秒12張，每張達到4,000×6,000嘅超高解像度，亦係現時單反相機之最。另一強項係影片攝錄，可選擇以隔行及逐行掃描拍攝，更包括具電影感的模式，如25p、50i及50p（PAL），攝錄時自動對焦亦相當理想，隨鏡頭移動可以一瞬間抓到焦點，極少遇到迷焦情況，值得一讚。</p><p>新鏡採用非球面鏡，使用3個減低光差的ED鏡片，具3倍變焦及防塵防水滴功能。F2.8光圈，可做出漂亮淺景深效果，內置超聲波摩打，令對焦更靜更快。</p><p>試相</p><p>Profile感光元件：2,430萬像素APS-CExmorAPSHDCMOS</p><p>影片攝錄：AVCHD2.0/MP4<br>鏡頭：A-mount<br>屏幕：3吋XtraFineTFT<br>記憶卡：MSDuo/SD<br>感光度：ISO100-12,800<br>快門：1/8,000-30秒<br>查詢：SONY（23452966）</p></body></html>