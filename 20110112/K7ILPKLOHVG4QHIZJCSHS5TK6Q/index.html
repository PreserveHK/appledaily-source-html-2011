<html><header><meta charset="utf-8"><title>中環在線：歐智華唔住滙豐大班屋 - 李華華</title></header><body><h1>中環在線：歐智華唔住滙豐大班屋 - 李華華</h1><p>畀基金界形容為「魅力非凡型領袖」嘅滙豐控股（005）新任行政總裁歐智華，果然真係與別不同，直情型到爆！<br>呢位炒樓出身嘅新揸fit人，年頭（即係幾日前）已經履新，佢向來行事唔多鍾意高調，熟識佢嘅中環人都知，佢緊張集團盤數同股價多於一切，做人實實際際，所以，華華側聞，食慣大茶飯嘅佢，已經鐵定住番自己喺麥當奴道嗰間豪宅，破格唔住喺山頂中峽道19號嘅大班屋，或者返工會近啲啩！<br>住屋要實際，講到返工，歐智華仲實際！話說舊年初集團CEO辦公室搬返香港之後，前任行政總裁紀勤將辦公樓層升上一層到35樓，當時除咗鄭海泉同霍嘉治兩位滙控執董，同步搬上35樓之外，其他亞太區高層留守34樓，極有君臨天下feel。</p><p>讓畀王冬勝住　快將入伙</p><p>不過，慣咗同團隊並肩搏殺嘅歐智華，決定將CEO辦公樓層「歸位」去返34樓，同亞太區行政總裁王冬勝、亞太區風險總監RhydianCox等「平起平坐」！有咩事吹雞做嘢，行過隔籬點都快過上落一層嘅，歐智華咁實幹，華華真係替滙控啲小股東開心！<br>咁滙豐中人幾時先可以一睹新任CEO嘅風采？據聞上星期，佢曾經喺滙豐中環總行入面閃過，但由於佢個office仲裝修緊，所以佢真身仲未「定點」曝光。<br>講番間大班屋，傳統上獅子行駐港最高負責人，就享有入住大班屋嘅光榮，74至90年期間，大班屋係雄踞山頂嘅天比高，遷冊前，主席浦偉士亦曾經住過。直至90年，滙豐將佢賣畀八佰伴嘅和田一夫，大班屋先至改由中峽道豪宅接棒。天比高其後輾轉落入大廚坤之手，被分拆成5間獨立屋，04年再由星爺夥菱電合作重建。<br>聽聞歐智華將間大班屋讓畀王冬勝住，佢短期內會正式入伙。<br>間大屋正就正，之不過，屋內商務應酬終年不息，冬哥放工後係要前舖後居，係咪咁盞到時真係要問問佢喇！<br><br>李華華<br>mailto:LiWaWa@AppleDaily.com</p></body></html>