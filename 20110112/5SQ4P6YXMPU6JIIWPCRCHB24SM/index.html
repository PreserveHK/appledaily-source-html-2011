<html><header><meta charset="utf-8"><title>隔牆有耳：「鷹」「紅」以外都有人情味 - 李八方</title></header><body><h1>隔牆有耳：「鷹」「紅」以外都有人情味 - 李八方</h1><p>又「鷹」又「紅」嘅新一哥曾偉雄，據稱其實都好有「情」。當差幾十年，新一哥印象較深刻嘅唔係做卧底的日子，亦唔係瓦解賊王季炳雄械劫集團，反而喺一宗拉道友小案，及當年遣返越南船民情景。</p><p>解開「孖葉」放犯見媽媽</p><p>七八十年代，曾偉雄偵破販毒案拘捕一個道友，疑犯被捕後向警察提出一個特別要求，就係想見一見年邁嘅母親，當時評估個犯逃走風險甚低，於是網開一面押犯人回家見媽媽。呢件法外情往事，高潮位係臨入屋前，探員仲暫時解開犯人「孖葉」，免得老人家知道兒子被捕。<br>九十年代初，港府大批遣返越南船民，曾偉雄當時亦有份協助押送工作，箇中情景令佢至今難忘。任職CID時，曾偉雄體現警察靈活執法，適當運用酌情權嘅一面，且看他掌權後能否保持這份「人情味」。
</p></body></html>