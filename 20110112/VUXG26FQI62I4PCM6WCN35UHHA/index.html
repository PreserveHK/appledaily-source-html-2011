<html><header><meta charset="utf-8"><title>掃平貨！　$998玩AndroidPhone</title></header><body><h1>掃平貨！　$998玩AndroidPhone</h1><p>拎張金牛入先達做到乜？買入門機唔奇！如果連AndroidPhone都買得起，你又點睇先？講緊係VodafoneV845，由即日起到禮拜日（16號），機場會掟出6款冧價Smartphone益街坊，有Android之餘，仲有最新WindowsPhone7，想要瘋狂搶購，就要趁呢5日喇！<br><br>記者：陳國輝<br>攝影：梁細權<br>Model：Boo@ZModel</p><p>最低成本　玩盡免費Apps</p><p>成日話iPhone多Apps，之但係Android已急起直追！收費嘅唔講，免費單撈嘅內容好似應用程式、遊戲或者小工具等，都可謂日日新鮮，經常有新發現。VodafoneV845唔可以話玩得齊所有Apps，事關佢支援最耐歷史嘅1.6版本，但好彩售價再創新低，由$1,380激減至唔使一千，從入門用家角度睇，要初試Android滋味，買呢部V845絕對係最低成本！<br>除咗上Market單撈Apps，本身亦可睇片、聽歌！V845具備2.8"芒，雖然同機身一樣咁的骰，但勝在全輕觸式設計，上網方便，更可透過虛擬QWERTY鍵盤打中、英文！但要留意，呢部激平版屬歐洲水貨，無行貨保養，並只提供簡體中文及英文顯示；但呢個價買Smartphone，仲想點？</p><p>Profile</p><p>系統：AndroidOS1.6<br>處理器：Qualcomm528MHz<br>制式：WCDMA/GSM四頻<br>記憶體：256MBRAM/512MBROM<br>通話時間：270分鐘<br>備用時間：2,710小時<br>體積：100×56×14mm<br>重量：約110g<br>主要功能：2.8"TFT芒、支援microSD卡、320萬像素CMOS鏡頭、HSDPA數據傳輸、FM收音機</p><p>激冧兩成！<br>Wildfire最癲</p><p>如果你筆直多啲，兩千蚊樓下可以考慮HTC部Wildfire。一來佢採用較新嘅2.1系統，而且屏幕闊度仲有成3.2"，用嚟上網、睇戲都方便啲啦！</p><p>睇到中文<br>日版GalaxyTab</p><p>今年流行Tablet，SamsungGalaxyTab一樣有平玩！唔係行貨，而係日本機，同樣支援繁體中文，機價平$1,000，基本上用落無乜分別。</p><p>4.3"巨芒<br>國產Princei858</p><p>咪以為巨芒得DesireHD，呢部i858亦配備4.3"巨人級屏幕，行AndroidOS2.1，睇片特別爽，至於減價後只係平咗一成有多，無咁吸引。</p><p>Win7機<br>減$600再送飛</p><p>最新WindowsPhone7亦有平玩！食頭啖湯嘅行貨LGE900，由建議零售價$4,780，極速減至$4,180，仲額外送你兩張UA戲飛。</p><p>HD7<br>行水差價高達千元</p><p>至於另一款WindowsPhone7就係HTCHD7，行貨一直高企$4,980，但水貨就猛咁插水，最新價更跌破四千關口，如果貪靚芒可以一試！</p><p>高達特別版<br>喪減$2,000</p><p>同一時間插水仲有呢部日系945G！佢最高峯時上過六千蚊以上，但近日已激插至四千蚊都唔使，仲送埋盒特別版Gundam模型，可謂一物兩玩。</p><p>（a）T-PerfectMobile（29888008）<br>（b）三禾電氣（23740618）</p></body></html>