<html><header><meta charset="utf-8"><title>中環在線：鄺其志新工做小巴董事 - 李華華</title></header><body><h1>中環在線：鄺其志新工做小巴董事 - 李華華</h1><p>「AO神童」鄺其志有搞小巴？進智公交（077）噚日宣佈，搵咗前庫務司、庫務局局長鄺Sir，接替因私事而離開嘅林偉強，出任佢哋嘅獨立非執行董事、審核委員會主席，同埋提名委員會同薪酬委員會成員，即日生效。<br>對上一次鄺Sir喺媒體前曝光，華華記得已經係幾年前嘅事，當時佢辭咗新昌系嘅非執董，之後入籍「馬交」搞其漁人碼頭，仲要上市咁話，跟住就冇咩聲氣，之不過，呢兩件事都未算最深入民心，數鄺Sir至經典嘅，華華都仲認為係當年仙股事件後佢拋低一句「公道自在人心」，然後唔撈……簡直型到爆！<br>話時話，家陣鄺Sir入局睇實「孖七」，經常有幫襯嘅華華，好希望佢發揮下獨董嘅功能，叫班司機大佬揸好啲，唔好成日飛車！</p></body></html>