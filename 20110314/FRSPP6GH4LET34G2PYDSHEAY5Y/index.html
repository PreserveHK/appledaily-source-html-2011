<html><header><meta charset="utf-8"><title>Golf變大型MPV　順滑教條</title></header><body><h1>Golf變大型MPV　順滑教條</h1><p>VW喺香港新鮮熱辣出咗架Touran，走小型七人車格局，賣相似足六代GolfGT，今番再度變臉，加碼變成大型MPV，不但行車暢順無聲，仲有滑趟雙電側門，同埋易摺易推百變座椅，可謂將順滑教條演繹得淋漓盡致。<br><br>記者、攝影：徐影龍　<br>鳴謝：VolkswagenHK</p><p>揸同坐都咁順</p><p>剛喺德國實試完呢款Sharan，估唔到已火速喺本周末在港正式發佈。數數手指，Sharan距離第一代足足相差15年，中間雖有多款Facelifted版出現，但論變面同齊料，呢架第二代車絕對係大躍進。除咗賣相跟另一款Touran同樣酷似六代Golf及坐足七人外，Sharan最明顯分別係尺寸加大，長度比上一代足足增長220mm，整體長度近4.9m，你可以想像，車內坐齊七人仍然好鬆動，打機睇書瞓覺毋須互相遷就，各自各精采。<br>驅車搵靚景影相，喺距離德國禾夫斯堡約1粒鐘車程，嚟到寧靜嘅Celle市，試車期間已感覺車身嘅寧靜，TSI引擎靜靜發力，並無打擾遊車河嘅雅興，令人有種一路順風的好心情。以教堂取景，由遙控雙電趟門，到將百變座椅翻來覆去，甚至將隔網、雜物拉架又拆又裝，全程輕鬆得無半點雜音，破壞現場神聖嘅氣氛。由駕駛到使用層面，Sharan都充滿好Smooth嘅特性，比好多同級MPV更好玩。</p><p>座椅變完美平台</p><p>車廂佈局一如所料，全皮櫳全皮Seat，豪華感不俗，屬老細級大型MPV格局，七個位輪流試坐，包括最被人忽略嘅尾排位置，全都具有一種久違嘅闊落感，對我呢啲六呎高佬嚟講，點可能唔畀番個「Like」佢。<br>由於座椅較大及重，不可能像細佬Touran咁拆走張凳，但百變座椅嘅靈活組合，仍然令人驚喜，拉一下掣就可推動或摺低，甚至可將中排整張抽起貼近前排椅背，變成尾排嘅上落走廊位。最正係中後排放平嘅「終極變身」，摺低座椅後，可反起兩塊遮板，將座椅凹凸位完全遮蓋，變成攞間尺度都無咁平嘅完美Platform。<br>其他豪華設備尚有電動大天窗、踩Brake熄偈、Keyless同輕觸屏幕等，車價理應不菲，不過以VWHK「先聲奪人」嘅慣例，首批車價應該幾可觀。期待本周末到港嘅右軚同DSG版本，再以複雜繁忙嘅香港路面詳細實戰一下。</p><p>VWSharan1.4TSI</p><p>引擎：1,390ccTSI<br>馬力：150PS/5,800rpm<br>扭力：240Nm/1,750-4,000rpm<br>傳動：6速DSG波箱/6速手波<br>售價：待定（19/3在港發佈）<br>查詢：36989688（VolkswagenHK）</p></body></html>