<html><header><meta charset="utf-8"><title>3D二號機玩狗　好摸手</title></header><body><h1>3D二號機玩狗　好摸手</h1><p>用手機芒玩3D遊戲，好多人都未必睇好！但試過老任3DS之後，有無改觀先？今個禮拜新返並非任天堂新Game，查實佢係Sharp嘅「3D二號機」──GALAPAGOS005SH，佢比起上代唔單止靚仔咗，仲特別加插一塊滑趟式QWERTY鍵盤，書寫Email方便之餘，打3D遊戲仲零舍醒神。老任，你又多一名對手喇！<br><br>記者：陳國輝<br>攝影：梁細權<br>Model：Winkey</p><p>3.8"裸視照跟　像素降呢</p><p>有留意開日系手機嘅話，你一定會問，點解相隔不足兩個月，咁快又出第二款3D裸視手機？兩隻型號最大分別，今次機身唔單止配備四排式設計嘅FullQWERTY鍵盤，佢仲特別喺左邊位置加入四方向打機專用鍵，比起之前，只係靠屏幕虛擬掣嚟玩動作遊戲，手感肯定實在啲！不過，005SH一樣有辣有唔辣，事關鏡頭像素大降Grade，上代採用Sharp最耍家嘅920萬像素CCD，而今次就得番800萬像素，仲係質素較次嘅CMOS，以3D手機定價四千蚊嚟講，都可以接受。</p><p>3G上網無問題</p><p>玩日系機最大問題，除咗無中文顯示，另一敗筆係經常出現分唇Lock，上唔到網！但係005SH都算「幾好彩」，事關喺日本入貨嘅水貨佬已經試過，原來插張Smartone或CSL卡，就可以隨時隨地用到3G上網，仲唔使四圍搵Wi-FiHotspot咁凄凉！另外，呢部機雖然不設中文介面，但試過睇中文訊息，基本上都無問題，不過文字輸入依舊以英日為主，有啲無奈。</p><p>DetailsCheck</p><p>3D小玩意逐樣試</p><p>呢張鬼相嚟o架，唔好嚇我喎！雖然影相都玩3D，但由於不設雙鏡頭，焗住用手動調整立體效果，終於咪搞成咁囉！</p><p>咁快有得睇周董齣《青蜂俠》？原來係試片啫，經手機呈現嘅裸視3D畫面，再配搭1GHzCPU，估唔到效果流暢成咁。</p><p>Capcom經典作《洛克人》大家都玩得多，但3D版睇怕未有人試過！唔窒格之餘，角色與敵人嘅浮凸效果仲好突出㖭！</p><p>Profile</p><p>系統：Android2.2<br>處理器：QualcommMSM8255Snapdragon1GHz<br>記憶體：1GBROM/512MBRAM<br>體積：122.8×62×15.4mm<br>顏色：黑、白<br>重量：約151g<br>屏幕：3.8"裸視ASV芒<br>通話時間：340（3G）/290（2G）分鐘<br>備用時間：400小時（3G）/320（2G）小時<br>主要功能：QWERTY鍵盤、800萬像素鏡頭、Wi-Fi、720p高清攝錄、支援microSD記憶卡<br>查詢：三禾電氣（23740618）</p></body></html>