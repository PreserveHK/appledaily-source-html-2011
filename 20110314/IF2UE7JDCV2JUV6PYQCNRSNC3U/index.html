<html><header><meta charset="utf-8"><title>敏妮Talk：團結共度患難 - 溫敏妮</title></header><body><h1>敏妮Talk：團結共度患難 - 溫敏妮</h1><p>上個星期可以講係超級忙碌嘅一個星期，因為同team有兩位稱得上「一個打三個」嘅同事放假；換言之，成team突然要填補「六個人」嘅工作量，所以同事都好熱切期待星期五小周末嘅嚟臨。點知嗰日下晝突然傳嚟日本發生大地震，全team同事心情都一沉，因為其中一位放假嘅同事慳妹，就係去咗日本玩。<br>好彩慳妹機警，日本通訊科技又發達，電話唔通，慳妹就喺facebook報平安，大家先鬆一口氣，仲發揮番一貫投資者本色。見圓滙下挫，光頭仔話趁低吸納，反正年年都會同太太去日本旅行。<br>敏妮就問魏力，每次地震等災難後，好似啲災後重建股都會受捧，唔知今次會唔會呢？魏力即刻喺大利市機撳咗幾隻水泥鋼鐵股睇，果然馬鋼（323）、鞍鋼（347）已經逆市炒上，股市係聰明人嘅市場，反應極快，敏妮仲喺度問緊問題，聰明錢已經做咗嘢。不過，魏力就質疑，日本地震，會唔會惠及馬鋼、鞍鋼。唉，股王A成日話，股市炒概念，到你搞清楚時，炒家都已經贏錢離場。</p><p>日友人fb呼籲團結盡責</p><p>講番慳妹滯留日本，大家都留意住facebook，因為唔知慳妹有乜需要，會唔會喺facebook度求救，敏妮咁啱見到另一位曾經留學日本嘅朋友，喺facebook度轉載佢一位日本舊同學嘅呼籲，大意係話「天氣雖然凍，但大家着多件衫唔好開暖氣，一齊為節能努力，喺困難時候，大家要團結盡公民責任。」充份體現出呢個生於災難嘅民族，團結、有教養、有公德。<br>敏妮諗番前嗰排遊行嗰班年輕80後，touchwood講句，假如香港有天災發生，佢哋會團結共患難，抑或係上街搞事發洩呢？<br><br>溫敏妮<br> http://wanmanli.com/blogs/ </p></body></html>