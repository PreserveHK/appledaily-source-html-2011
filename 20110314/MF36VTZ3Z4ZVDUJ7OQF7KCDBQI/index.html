<html><header><meta charset="utf-8"><title>中環在線：日本福島廠　處地震災區海嘯捲走股神12億 - 李華華</title></header><body><h1>中環在線：日本福島廠　處地震災區<br>海嘯捲走股神12億 - 李華華</h1><p>海嘯、地震、加埋核幅射威脅，如非救災或採訪，大家暫時都唔會踏足日本！全球第三大富豪、「股神」畢菲特都唔例外，原本計劃呢個月21號去日本，參加佢投資嘅當地企業TungaloyCorp喺福島縣廠房嘅開幕典禮，家福島一片頹垣敗瓦，股神當然要取消行程啦！<br>話時話，股神都算走運，如果佢早10日去福島……真係唔敢想像！年屆80嘅股神，原定下星期一抵達福島，翌日出席Tungaloy嘅活動。畢菲特旗艦公司巴群喺美國以外嘅最大投資項目IscarMetalworking，就持有呢間Tungaloy，而Tungaloy就係從事超硬合金生產嘅。</p><p>下周一日本之行取消</p><p>股神雖然取消日本之行，不過佢仍然會喺下星期一到訪南韓一家刀具企業TaeguTec，TaeguTec發言人確認有關行程冇改變。<br>點解股神要去福島睇吓Tungaloy？皆因呢間超硬合金廠，係佢老人家2008年嗰陣同野村買嘅，江湖傳聞作價10億美金！至於佢轉去南韓視察嗰間TaeguTec，其實亦係佢早幾年買落嘅嘢。<br>Tungaloy福島間廠房仲喺唔喺度就未知，但《Investmentweek》噚日已經幫股神計數，話佢喺日本呢次世紀地震，損失咗1.5億美金，即係成11.7億港紙！<br><br>李華華<br>mailto:LiWaWa@AppleDaily.com</p></body></html>