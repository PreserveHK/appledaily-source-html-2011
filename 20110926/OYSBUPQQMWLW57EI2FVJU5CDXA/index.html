<html><header><meta charset="utf-8"><title>歐豬識嘆德國會鈔 - 左丁山</title></header><body><h1>歐豬識嘆德國會鈔 - 左丁山</h1><p>股市持續下跌，跌到大家都冇心機。大記者今年年初好夠運，在不同晚會場合連環抽籤中大獎，有高清電視，有新款數碼相機，最夠運一次就係一位新聞官抽中大獎，因價值超過五百元，按例不能收取，即場退還俾主辦單位，後來再抽過，中獎人竟然就係大記者夫婦，獎品係兩張國泰機票，可選擇前往任何一個目的地。最近股市大跌，大記者終於清倉，止蝕止賺不一。佢話：「唉吔，冇眼睇，攞國泰機票旅行去也，最初以為去意大利使費好貴，點知道股票賣遲兩日仲貴呀！早知在八月尾賣晒，可以去歐洲玩多一個月啦！」<br>都好，還夠錢去Tuscany遊玩一排，碰啱公關大姐大與黃軒利大狀一班人又係差不多時間去意大利，可能大家在彼邦相逢都唔奇。<br>意大利、西班牙、希臘都係旅遊好地方，但三國偏偏負債纍纍，國家難以負擔，意大利總理貝盧斯科尼仲過癮，呢個時候還有心情掛住玩妓女，用公家飛機接八名靚女與佢過一夜。意大利文化根基深厚，唔知有冇類似「商女不知亡國恨，隔江猶唱後庭花」之類嘅古詩呢？呢位總理好色到夜夜笙歌，令人懷疑佢第日早上可唔可以準時返工，處理國家大事，換在任何其他國家（或者法國除外），佢已老早被轟下台。<br>難怪德國人好唔鍾意挽救歐豬國家。上個月與一位德國商人吃意大利餐，講起此事，佢就大發牢騷，佢話：「你知唔知點解我地德國冇房產泡沫、冇碌爆卡等事情呀，因為至到今日，德國人仍然鍾意在超級市場數銀紙找數，冇錢就唔買，唔會去碌卡，我地買樓（德國人其實鍾意租樓），好多時都盡量用現金，將樓按成數㩒到最低。但係聯邦政府就浪費我地納稅人啲錢去支持西班牙人、希臘人及意大利人享受陽光海灘，吃喝玩樂，唔勞氣就假，默克爾夫人下次選舉有可能下台㗎！」咁講法，勤力省儉嘅德國人直情係寃大頭，默克爾夫人撥款支持挽救希臘之時，會唔會諗起貝盧斯科尼正在攬靚女嬉戲呢？意大利財長話好歡迎中國購買意大利債券或任何意國資產，中國不如就去買埋Prada、Armani、Ferrari返嚟啦，意大利國債留番俾歐洲央行買入好咯。</p></body></html>