<html><header><meta charset="utf-8"><title>首創3D全景　SE凸景紅Phone</title></header><body><h1>首創3D全景　SE凸景紅Phone</h1><p>作為SE翻身之作嘅Xperia，旗艦級arc更係近期Phone界紅人，最新嘅arcS，CPU升至1.4GHz，照賣極級靚芒靚相之餘，更係手機界首度加入一掃3D全景相功能，長長一張Panorama全景相，駁落3D電視睇，3D景物全部凸晒出嚟，果然係又靚又過癮！<br><br>記者：韓繼聰<br>攝影：林栢鈞<br>Model：IcyCheung@InterplayWorkshop</p><p>3D全景親歷其景</p><p>叫得arcS，當然就係arc嘅追加強化版。睇外表一模一樣，但其實內裏Upgrade咗唔少，首推當然係3D一掃全景功能！3D一掃全景喺相機界當然唔係新嘢，但都唔係部部有，喺手機就更加係首見。只要進入相機功能，即可選擇3D一掃全景，攝影時有字有圖教你影，超簡單！用佢個靚芒睇當然夠靚，但冇裸視3D，有啲可惜。不過用HDMI接上3D電視睇，3D感即時出晒嚟，用嚟影山頂、海邊呢啲無敵大景觀，重溫時真係有啲親歷其景嘅感覺！</p><p>新U加速升呢</p><p>新機當然唔止多個3D全景，喺事事求快嘅時代，換粒U升呢加速真係唔少得。arcS就將原來嘅1GHzU提升至1.4GHz，官方聲稱，比起舊arc啟動相機同媒體轉換快25%，睇網頁亦快20%。但講真，作為旗下最強手機，到今時今日都未有雙核，梗係有啲失望！不過所謂數字如浮雲，arcS用上手都非常流暢，試用時絕無窒機情況，加上預載Android2.3.4，都可以收貨嘅！特別一提，arcS今次有靚爆嘅白色同粉紅色，絕對係好色人士佳音！</p><p>試相</p><p>SEXperiaarcS</p><p>系統：Android2.3.4<br>處理器：1.4GHzMSM8255<br>屏幕：4.2"（854×480）<br>記憶體：內置320MB（支援MicroSD）<br>鏡頭：810萬像素<br>體積：125×63×8.7mm<br>重量：117g<br>查詢：SonyEricsson（82038863）</p><p>同場加推<br>Walkman手機</p><p>有人追求最強功能，影相最靚，同樣，有人依舊崇尚簡單是美，簡簡單單聽吓歌一樣夠用。呢部LivewithWalkman，唔sell靚相，sell簡約，機頂設Walkman掣，一按即聽，愛音樂嘅，可以諗諗！</p></body></html>