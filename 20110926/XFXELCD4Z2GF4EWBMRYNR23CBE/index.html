<html><header><meta charset="utf-8"><title>巴士惡男VS文化夫妻一句你老母文鬥變武鬥</title></header><body><h1>巴士惡男VS文化夫妻<br>一句你老母文鬥變武鬥</h1><p>【本報訊】一句你老母引發巴士車廂困獸鬥。一名惡漢昨凌晨在屯門公路巴士上，因伸腳「踩過界」觸碰對面座位一對夫婦，觸發謾罵近3分鐘，有人爆出一句「你老母」，並強調三個字「有文化」，惡漢登時按捺不住，連環施展「兜巴星」及「穿心腿」襲擊「文化夫婦」，但旋即被對方以一招「迷魂鎖」箍緊頭頸，動彈不得，最終兩敗俱傷被捕收場。<br>記者：何朝財、馬嘉鍵</p><p>事件主角包括自認老粗惡男楊X陽（52歲）、「文化夫婦」高X祥（33歲）及曾X鳳（34歲）。惡男「手瓜起𦟌」皮膚黝黑，罵戰時語帶挑釁，大爆粗語穢語。高氏夫婦打扮普通，丈夫戴眼鏡，由口角、被「兜巴星」、遭「穿心腿」踢胸，表現尚算克制，但一招「迷魂鎖」頗見威力，將惡漢制服得貼貼服服。<br>兩人打罵激烈，最後同樣涉嫌在公眾地方打架被捕；而楊某更被加控一項襲擊罪，兩人均獲准保釋，下月2日報到。高氏夫婦受輕傷，送院敷治後無大礙，而楊則拒絕送院。</p><p>坐後排伸腳踩過界</p><p>事發於昨日凌晨零時許，九巴58X巴士，沿屯門公路駛往屯門良景邨，途至荃灣麗城花園對開，因打鬧事件被迫停在路邊。警員到場向各事主及目擊乘客逐一查問良久，大批乘客受連累被困車廂，其後一肚氣轉車離去。<br>從乘客拍攝片段顯示，涉事雙方身處巴士下層後排「面對面」而坐，懷疑有人伸展腳部時觸碰對方觸發鬧劇。坐「倒頭車」自認是老粗的中年漢，與四眼仔夫婦因「踩過界」問題，在車廂指手劃腳高聲對罵。當時車上擠滿歸家乘客，雖然二人七情上面鬧得激烈，歷時近2分50秒，但乘客表現冷漠，有人只顧閱報當看不到，其他乘客則豎起耳仔聽罵戰，未有插手。<br>惡男指罵四眼仔夫婦「扮有文化」，四眼仔回敬「我都無文化」。其間惡男嘲諷四眼仔妻子為「你條菜」，四眼仔以一句「菜你老母！菜」充滿火藥味。雙方為「你老母」含意罵個不休，四眼仔指「你老母唔代表問候，有文學意思，返去查吓字典啦！」</p><p>「迷魂鎖」制服惡男</p><p>惡男聽罷無明火起，突然出招，以右手掌摑對方，再以右腳施展「穿心腳」撐向對方右胸近腰位置。四眼仔不甘示弱反擊，卻意外將惡男腿腳推向妻子，令嬌妻被踢中胸部，三人起身打作一團。打鬥爆發後，有乘客上前來拉開雙方，有人探頭觀戰及報警，車廂亂作一團。雙方激戰約30秒，四眼男雖被打甩眼鏡，仍以一招「迷魂鎖」制服惡男。稍後警員到場了解後，將兩人拘捕。<br>九巴發言人勸喻乘客，乘搭巴士時請以容忍態度互相遷就。<br>九巴員工協會副理事長郭偉光認為，乘客爭執打架時有發生，而巴士座椅已算寬敞，希望乘客忍讓。
</p><p>巴士大戰實錄<br>「好叻仔呀你，問候我娘親」</p><p>在巴士尾排對坐的巴士惡男與四眼仔夫婦因為腳部「踩過界」問題，發生爭執互罵，節錄如下。<br>巴士惡男︰「你唔好講嘢，哥哥仔，你唔好扮有文化，我雖然係老粗……」<br>四眼仔︰「我都冇文化……」<br><br>罵戰52秒後，有人爆粗，巴士惡男︰「嘩！好似你啱晒咁喎。」<br>四眼仔︰「你有幾啱呀？」<br>巴士惡男︰「我唔係代表我啱。」<br>四眼仔︰「咁即係你錯啦！」<br>巴士惡男︰「好似你好X啱咁……」<br><br>三人又一輪罵戰後，巴士惡男︰「咁你乜水？我有問你咩家？郁我呀，X我呀（語帶挑釁），你條菜（指四眼仔妻子）……」<br>四眼仔︰「菜？菜你老母呀！菜！」<br>巴士惡男︰「你家XX我啦，菜我老母，大我？家就菜我老母。嘩！好叻仔呀你（重複6次並豎起拇指），問候我娘親。」<br>四眼仔︰「你老母呢個字唔代表問候。」<br>巴士惡男︰「係乜嘢？」<br>四眼仔︰「係你老母囉！」<br><br>眾人住口2秒，巴士惡男︰「我老母？」<br>四眼仔︰「你老母呢三個字都有文學意思，你返去查吓字典。」<br>巴士惡男︰「我識你咩？唔識喎！」<br>四眼仔︰「咁我都冇人識你喎。」<br>巴士惡男︰「我唔需要你問候我阿媽！你唔好同我講文化喎，你唔識我唔識你喎。」<br>四眼仔︰「你老母三個字有代表係問候意思啦！」<br>語畢巴士惡男掌摑四眼仔，爆發大混戰。</p></body></html>