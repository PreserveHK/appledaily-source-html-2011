<html><header><meta charset="utf-8"><title>開心飛起：全球最激高飛車　假睫毛都吹甩</title></header><body><h1>開心飛起：全球最激高飛車　假睫毛都吹甩</h1><p>其實我一路都熬底！試玩富士急最新高飛車，排隊時滿耳尖叫聲，想讓膽生毛的PR代辦攝影任務，他一句「大丈夫」就用牛皮膠紙將我同部相機紮個嚴實並推了我上車。心裏想着迷咗16年，今晚終於約到佢喺房等的女神凌波麗，閉上眼，死就死啦！<br><br>記者、攝影：陳慧敏<br>鳴謝：東京香格里拉酒店、日本觀光振興會</p><p>121度世界最大急彎</p><p>富士急的過山車係癲的。據樂園PR講，如果玩落差高達70米，時速130公里的Fujiyama係「Crazy」；倒後行駛的甩底過山車Eejanaika係「Difficult」；高飛車就係「HittheSpot」（過癮）。7月開幕的高飛車耗資約三千萬港元建造，全程超過1,000米，7個大迴環，每次坐八人，假日排隊閒閒地都要個半鐘。<br>打頭陣係條伸手不見五指的大隧道，忽來幾個落差嚇嚇你。重見光明之時瞬即磁浮加速至100公里（這下好High）。Fling了一輪上落斜同大迴環回到原點。搞掂嗱？除了旁邊日本妹要趁機「㩒」番實被Fling鬆的假睫毛，同感覺被拋來拋去外，都頂得順吖！此時列車才緩緩駛到已列入「健力士世界紀錄大全」，90度垂直上升，43米高，121度最大彎角的行刑台前，「嘟!（消音）」嚇到爛口㖭！不知是誰發明爬升時要慢慢來，還要在「崖邊」40度斜角停幾秒。下望，風蕭蕭空了了，望唔到路軌嘅？加上四面八方哀號呻吟，腎上腺素叭叭聲飆升！日本妹係咁問我大丈夫？「唔丈夫又點喎？而家又冇得落……！」車字未講瞬即下衝，感到人浮起，髮型隨角度360度變形，兩個半大迴環後回到原點，全程112秒。排隊的人拍手歡呼，我雙腿發麻聲音啞，禮成。</p><p>同居蜜友　凌波麗</p><p>刺激過後，我要返房搵溫柔的凌波麗呵番。8月，獲「日本文化廳」票選為《史上最經典動畫》的《新世紀福音戰士》（下簡稱EVA）剛宣佈，新電影版第三部《Q》將於2012年秋上映。立時東京便利店的大電視不停播住宣傳短片，最新食玩精品亦同時上架。而富士急內的「EVANGELION：WORLD」今年亦新增一比一的貳號機，在新電影版第二部《破》中的暴走形態「THEBEAST」場景。但更令人熱血沸騰的，卻是樂園酒店的「EVANGELION：ROOM」，可以同凌波麗同居！年初同事M在日本伏了十日空檔影相都等唔到！負責人：「啲人好遲Checkout，又好早Checkin，一係一住就三兩日，好難伏的。」時至今日預約已滿到十月尾。<br>跟動畫裏凌波間房不同，房裏好多機關。駕駛艙係床，躺下，天花板有大電視，播放EVADVD。牆上除了凌波麗的動畫設定原畫外，按牆上的大頭照，還有凌波麗真人發聲，重演戲裏名對白。枱面還有凌波親筆信一封，嘻嘻，佢手字原來好小朋友㗎。最重要係真人凌波麗就企喺隔籬，「使唔使咁幼呀條腰！」妒忌之際，發現初號機站在窗邊住我。好叻咩，我飲汽水！雪櫃裏居然有兩個凌波麗同明日香「士啤」軀體！水樽玲瓏浮凸，肌膚光滑，腰部以拇指同中指圈起仲有鬆，背後蝴蝶骨、腰線到臀部線條都很仔細！令人愛不釋手！</p><p>HighlandResortHotel&amp;Spa</p><p>住宿：EVANGELION：ROOM平日由$3,760起（雙人房）<br>電話：（81）05-55221000<br>網頁： http://www.highlandresort.co.jp/eng/ </p><p>　<br>忽然影相Thomas生日派對</p><p>抹清遐想，需要一去純真的世界過冷河。可愛的ThomasLand都新增了新的鐵路旅程ThomasBirthdayParty。越過小山崗、雪山、火車廠同彩色的準備禮物場地，來到Thomas的生日會。火車頭同禮物鋪滿地，雖然日文廣播聽不懂，但彩色的環境好可愛我不停影相，所坐的車卡還慢慢自轉，忽然「茄子」（笑一笑）一聲，啪！咦？影咗我相？咁咪勁樣衰？</p><p>富士急樂園</p><p>地址：山梨縣富士吉田市新西原5-6-1<br>電話：（81）05-55246711<br>入場券：成人約$132；一日通行Pass約$509<br>網頁： http://www.fujiq.jp/ <br><br><br>　</p><p>5000日圓紙幣上，除有作家樋口一葉人像外，背面是藝術家尾形光琳的《燕子花圖》。她的屏風可是日本國寶，給收藏在東京根津美術館裏。</p><p>TravelMemo
</p><p>持BNO護照或特區護照均免簽證。日本領事館：25221184<br><br>由即日起至10月30日前訂購香港東京經濟客位機票，票價由$3,500起。查詢： http://www.cathaypacific.com </p><p><br>（國泰航空）<br><br>110V，兩扁腳插座<br><br>1港元約兌9.82日圓（文中價錢已折算港元）</p><p>下周天陰，18至26℃</p></body></html>