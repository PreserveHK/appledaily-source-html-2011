<html><header><meta charset="utf-8"><title>BMW至豪開篷　19秒軟攻南非</title></header><body><h1>BMW至豪開篷　19秒軟攻南非</h1><p>港人對寶馬6系可能較陌生，呢款定位於豪華過5系嘅轎跑，開篷版早過硬頂版面世，更遠走南非作全球發佈兼試車。最有型係踢走大熱嘅硬摺頂，保留更有味道嘅電軟篷，行車中仍可19秒打開，將開普敦迷人景色盡收眼簾。<br><br>記者、攝影：徐影龍</p><p>車身修長如箭在弦</p><p>首次踏足南非，搞過世界盃嘅開普敦比想像中更先進，保留沿岸美絕沙灘同大量野生動物嘅自然靚景，對開篷版搶閘出籠，擺明與動感行先嘅全新寶馬6系，可謂相當之襯。<br>一月試車、三月已抵港，今次BMWHK反應非常快，引入650iA及640iA兩種版本。大改款後保留過往豪華大咪身形，比Z4、1、3系更霸氣，但全車所有細節均相當貴氣，配合內外極豪設備，可想像成一架豪華7系變成開篷車，感覺新鮮。<br>較特別係唔玩硬摺頂，改為更優皮Style嘅電軟篷，由於車身增長74mm，車架調低9mm，開篷後觀感相當修長有型，試揸時遇到其他傳媒經過，真係成支箭咁有氣勢！而實用性亦更高，如尾箱空間更闊落、開關更流暢、維修顧慮更低等，全開只需19秒，仲可喺時速40km/h下開合，雖然喺開普敦未遇過下雨天，不過隨心所欲開篷睇靚景，行車開篷就更正。</p><p>開篷享受沿岸靚景</p><p>一如過往，幾條試車路線都頗長，加埋超過幾百公里，不過有一半以上都係沿岸路線，揸住架最頂級嘅650iAConvertible，望住藍藍天空及急浪拍岸嘅海景，實在有種說不出嘅瀟灑氣概。途經CapePoint，直路較多及路面較闊，650iA嘅V8引擎能一展筋骨，雖難以榨盡407匹瘋狂馬力，但稍試高轉數起圍能力，仍可感受吓5秒玩0-100km/h嘅力量感。<br>回程時駛入複雜多彎嘅山路，途經全球五大靚景公路嘅Chapman'sPeak，雄偉懸崖路景雖美，但雙線雙程路面稍窄，起初仍小心入彎，慶幸開普敦跟香港一樣屬右軚車及左上右落，可少點顧慮，加上車架剛性提高29%，以及8速+/-波嘅配合下，就算650iA身形頗大，但攻彎時依然越走越順，全無半點踩線窘境，寶馬優越嘅操控性，又再令我有驚喜。</p><p>BMW650iAConvertible</p><p>引擎：4,350ccV8<br>馬力：407hp/5,500-6,400rpm<br>扭力：600Nm/1,750-4,500rpm<br>傳動：8速Steptronic+/-波箱<br>售價：$1,708,850<br>查詢：31299000（BMWHK）</p></body></html>