<html><header><meta charset="utf-8"><title>黃紹開退休 - 左丁山</title></header><body><h1>黃紹開退休 - 左丁山</h1><p>證券界元老皮蛋黃退休，以後留在公司做顧問。姓黃名Peter，照香港嘅習慣，花名就係皮蛋黃，並無不敬之意。Peter二十三年前加盟三高證券，後成為大福證券，前年賣俾中國券商海通，再改名為「海通國際」，一直都係由Peter做行政總裁。講起大福，大家就諗起黃紹開（Peter），講起黃紹開，大家就想到大福證券，公司與黃紹開不可分，因為佢就係一手一腳將大福建立成為本港華資大行之最主要人物，直情係大福嘅生招牌。<br>阿黃在證券界怕有將近四十年歷史咯，上世紀七十年代，一班華人大富豪何鴻燊、鄭裕彤、彭國珍等等，在李福兆策動下，成立一間億萬財務，兼營存款貸款及證券業務，希望成為另一間「新鴻基證券」，與馮景禧分庭抗禮。但係廚房內太多廚師，都唔知邊個話事，做管理嗰位，莫知所從，於是呢間大孖沙雲集嘅公司始終雷聲大，雨點小，不過阿黃就在此學得不少寶貴嘅「人和」經驗，磨練到識得面面俱圓而又緊守公司管治原則，做唔到事唔緊要，最重要嘅係冇得罪人之餘，自己保持聲譽，留得青山在。<br>有此前因，周大福/新世界集團搞大福證券，就禮聘黃紹開主其事，一個老闆，一個總裁，咁就容易大展拳腳啦。故此大福證券嘅生意與聲譽扶搖直上，成為本地大行，卒之俾海通睇中，以高價購入，請阿黃留任，安排過渡。好嘞，大福變成海通，大功告成，阿黃亦告退，四月廿九日在四季宴會廳辦酒會歡送。左丁山與皮蛋黃相識多年，當然要到場同佢影番張靚相，在場人士甚多，人來人往，一下子都唔記得咁多咯，只見周文輝與曹仁超兩位幾長情，話要聽完老黃上台致詞先至走喎，可惜左丁山有事要趕下一場，儀式開始前就要離開，剛好在門口碰到恒生梁太與阿黃握手，聽到梁太話：「你乜人都識，冇咗你點搞？」阿黃回答：「我地公司大把人，個個叻，唔駛驚嘅！」</p></body></html>