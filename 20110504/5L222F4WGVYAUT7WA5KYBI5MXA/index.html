<html><header><meta charset="utf-8"><title>中環在線：大陸富豪身家　坡佬到實 - 李華華</title></header><body><h1>中環在線：大陸富豪身家　坡佬到實 - 李華華</h1><p>新加坡華僑銀行舊年初買咗ING亞洲私人銀行，同本身嘅私人銀行業務整合，成為新加坡銀行。話明係私人銀行，即係只做有一球美金（780萬港元）以上嘅富貴客生意。當今世上，有最多呢類富豪嘅國家，中國數一數二，內地人閒閒哋來港一轉都買一百幾十萬嘢，難怪佢哋咁積極搵內地客。</p><p>北京最多有錢佬</p><p>新加坡銀行財富規劃、信託與保險董事總經理李文修話，內地人相當重視財富管理嘅保密性，越來越接受以信託形式，將資產留畀下一代，信託多數設喺海外，仲有條款限制，唔畀子女亂使錢。佢話，早幾年好多溫州富豪投資杜拜地產，搞到財富縮水，所以家大陸最多富豪嘅地方唔係溫州，而係北京。不過，啲富豪非常低調，身家過億但單睇外表好難睇得出，而且有文化教養，唔係財大氣粗。</p></body></html>