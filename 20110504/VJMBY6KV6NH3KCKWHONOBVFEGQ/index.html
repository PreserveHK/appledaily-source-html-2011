<html><header><meta charset="utf-8"><title>學偶像城城攻入紅館G.E.M.哭着唱悼念外婆</title></header><body><h1>學偶像城城攻入紅館<br>G.E.M.哭着唱悼念外婆</h1><p>踏上紅館舞台相信是東南亞歌手的終極理想，站在台上大呼一句「山頂嘅朋友好嗎？」那個重要時刻總想跟身邊親人摯愛一同經歷。現年19歲的鄧紫棋（G.E.M.）下周在紅館開個唱，可惜湊大她的婆婆早前離世，只能在天上守護着她開騷，為了表達對婆婆的敬意及懷念之情，她準備獻唱一首英文歌給天國的婆婆，而她每次練這歌都激動落淚。</p><p>小二那年第一次進入紅館睇騷，鄧紫棋從在山頂位遠遠望住偶像郭富城邊跳邊唱《狂野之城》，沒想到12年後自己可以踏上同樣的舞台、擁有自己第一個紅館演唱會。</p><p>冬蟲草補身</p><p>積極備戰紅館騷的G.E.M.，以健身跑步及均衡飲食減肥，她說：「大部份嘢我都照食，只係唔會消夜。」現在她的身形線條已經比在StarHall開騷時更弗，她透露會跳鋼管舞，她說：「真係挑戰，要跳到有鋼管舞味道。」<br>G.E.M.為備戰紅館，連生活習慣也改變了，現在早睡早起，再配合爸爸的愛心冬蟲草補身，她又不停刨各個大小演唱會DVD，將心水場面效果抄低跟監製建議，想為大家帶來一個耳目一新的演唱會。<br>埋首為演唱會作準備，突然傳來婆婆過世的消息，G.E.M.說：「當日趕唔切見婆婆最後一面，我覺得神自有安排，雖然婆婆睇唔到我開紅館騷好可惜，但當日去到喪禮現場感覺到婆婆沒離開過，佢仍然聽到我講嘢，知道我做緊乜。」G.E.M.準備了一首英文歌獻給婆婆，但拒絕透露歌名，不過每次練歌都忍不住喊，最安慰是婆婆在生時曾唱過給她聽。</p><p>練舞周身傷</p><p>此外，G.E.M.昨日在新城宣傳演唱會，她表示心情緊張和有壓力，因個唱中會嘗試人生中最驚的高度和速度，她說：「之前練鋼管舞小腿都瘀晒，用咗三日先唔尖叫，大家都要帶耳塞，我又練緊吊威吔，但未知敢唔敢做。」她稱這個幾月已練成腹肌和老鼠仔，但最擔心反而不是服裝性感，是穿六吋高跟鞋不能走路。<br>G.E.M.的經理人Tan表示，以逾十萬酬勞邀請美國組合TearsforFears的樂隊參與演出，問G.E.M.會否邀請男友林宥嘉做嘉賓？她即說：「嘩，唔好搞我啦，尤其咁重要演唱會，唔想比緋聞模糊焦點。」她又決絕表示個唱不會唱林宥嘉歌曲。<br>採訪：馬建華、溫敏芝<br>攝影：陳志嵐<br>化妝：JanofAnnieGChan<br>髮型：GaryofLeSalon<br>場地：DNA</p></body></html>