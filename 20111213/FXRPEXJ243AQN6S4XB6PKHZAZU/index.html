<html><header><meta charset="utf-8"><title>率先試AGS勁Game　嘟女有獎攞</title></header><body><h1>率先試AGS勁Game　嘟女有獎攞</h1><p>12月23日開鑼嘅AGS（亞洲遊戲展），絕對係一眾Game迷必Join盛事，大哥SCEH當然派出最強陣容應戰，事先張揚嘅PSVita自然係攻堅，再加埋PS3巨作《FFXIII-2》，同首創「賞嘟」送大禮，「三叉擊」攻勢，軟硬都咁有睇頭！<br><br>記者、攝影：韓繼聰</p><p>搓圓㩒扁《塊魂》　PSV攻勢</p><p>AGS未開鑼，SCEH已搞咗個發佈會先聲奪人。雖然PSV已多次曝光，但依舊係發佈會焦點所在，試玩人數眾多，不過奇怪嘅係女仔竟然多過男仔，靚女Models爭住輪玩PSV。細探究竟，原來今次試玩的是歷代都極受女性歡迎嘅《塊魂》，見靚女利用兩支Analog掣，不停喪吸周圍雜物，將個波波不停谷大，仲可以用埋機背嘅TouchPad，將波波搓圓㩒扁，又真係幾卡娃兒喎！加埋系列抵死「兄貴」角色，難怪班女仔玩到笑口噬噬。靚女Lulu一邊雞手鴨腳一邊話：「一向都鍾意玩呢隻Game，不過今次要掃埋機背嚟玩，真係要多啲時間熟習。」</p><p>必搶《FF》同梱機　PS3重頭</p><p>另一邊廂，一班熱血男孩就圍住《FFXIII-2》狂玩，畫面靚就梗㗎喇，戰鬥動作亦極為流暢，一貫FF系列嘅華麗帥氣。見主角聯同召喚獸及陸行鳥，大戰機械兵團，唔玩齋睇都夠興奮。再落手試玩，同巨型機械兵惡戰，更感受到場面嘅震撼！畫面、故事、戰鬥系統都可謂完美，難怪歷代《FF》都係Game迷必玩之作。AGS期間，推出50套行版《FFXIII-2》PS3主機套裝，每日頭10位買家更附送埋主角Figure，Game迷當日就要霸定頭位喇。</p><p>單撈App嘟女</p><p>今年AGS有個「PSVita賞嘟」手機互動遊戲，只須下載《PSVita賞嘟》iOS或AndroidApp，見到PS展館ShowGirl，就可埋去嘟佢，嘟一次就有細獎紀念品，嘟兩次就有多樂貓精品，每日更設金盃獎，有幸嘟中，就送你8GBUSB大獎！不過App要23號先可單撈。</p><p>亞洲遊戲展2011<br>日期：12月23-26日<br>時間：10am-8pm（26日5pm閉幕）<br>地點：灣仔會展五號館F及G廳<br>費用：$28<br>查詢：亞洲遊戲展（25093430）</p></body></html>