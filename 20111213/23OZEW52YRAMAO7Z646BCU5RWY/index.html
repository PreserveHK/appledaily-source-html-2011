<html><header><meta charset="utf-8"><title>醉駕刑期未滿　拍劇偷雞揸車湯盈盈涉停牌駕駛</title></header><body><h1>醉駕刑期未滿　拍劇偷雞揸車<br>湯盈盈涉停牌駕駛</h1><p>繼崔建邦去年涉停牌期間駕駛後，原來湯盈盈醉駕停牌期間也涉嫌違法駕駛。在上周五無綫劇《天與地》中，清楚見盈盈駕駛七人車在路邊泊車，不是起用替身也沒有使用拖架。盈盈昨日堅稱未有違法，律師黃國桐則指停牌期間駕駛是嚴重違法，分分鐘會被判監。</p><p>現年36歲的湯盈盈08年底因醉酒駕駛撞傷電單車司機及女乘客，於09年3月被判社會服務令160小時及停牌一年。其間湯盈盈要拍攝無綫新劇《天與地》，劇中她飾演黃德斌太太，駕駛技術一向麻麻，但為方便照顧將來會失明的黃德斌，湯盈盈於是努力學習改善駕駛技術。</p><p>泊車清楚見樣</p><p>上月《天與地》推出不久，已有網民質疑湯盈盈停牌期間偷雞駕駛，當時她一一否認，強調是替身或上車架拍攝。事實上，之前湯盈盈揸車片段多是拍攝半身或遠景，未見她有犯規破禁。直至上周五第13集的《天與地》，卻清楚見到湯盈盈本人在馬路駕駛場面，不是替身，也不是使用拖架，今次在新劇斷正，湯盈盈可謂水洗都唔清。<br>上周五播映一集，講述湯盈盈駕駛灰色七人車準備接囡囡放學，當時她欲將七人車停泊在路邊一部的士與私家車中間，由於湯盈盈技術欠佳，軚盤左扭右扭往前退後也未能將車泊好，最後倒車時不慎撞向尾後的士。<br>當日鏡頭先見到一部七人車倒車泊位，之後鏡頭一轉，便見湯盈盈駕駛住七人車倒車，雖然僅是短短2、3秒，但已清楚見到湯盈盈面容，當時七人車在馬路行駛，未見使用拖架拍攝。由於未能成功將車泊好，湯盈盈於是將車駛前準備再倒車再泊，至於湯盈盈第二度倒車泊位片段中，同樣清楚見到是湯盈盈本人駕駛。</p><p>最高判監三年</p><p>據資深大律師黃國桐昨接受本報查詢時表示，停牌期間駕駛在香港是一種嚴重的違法行為，分分鐘有機會被判監。黃國桐說：「首先係不尊重法庭，因為叫咗停牌仲駕駛；其次係衍生到冇第三者保險；仲有好可能係不小心駕駛，冇盡駕駛者應盡責任。除非有好特別嘅理由，原則上規定一定會再停牌，而且會停耐好多，原本半年會有可能變年半，同埋原則上會坐監，最高可以去到三年，一般嚟講會係兩至三個月。」<br>對於涉嫌在停牌期間偷雞駕駛，湯盈盈昨日接受電話訪問時說：「冇喎，有啲咁嘅事？」記者指鏡頭清楚見到她駕駛泊車，湯盈盈顯得有點吞吞吐吐說：「我未睇到嗰集，係唔係咁啱郁一郁，唔係揸車呀？我唔記得咗啦，係咪『屹一屹』、郁一郁咁咋？不過，maybe……我唔知呀，未睇到。」記者指《天與地》是她停牌期間拍攝，湯盈盈答道：「係呀，係停緊牌，所以我冇揸到。Maybe『屹一屹』、郁一郁咁囉！我真係唔知，答唔到你。」</p><p>稱助手做替身</p><p>之後湯盈盈再度接受訪問，強調自己未有違規，她說：「我拍劇期間冇揸過，如果拍揸車戲會有三個情況，第一係用替身，我助手Kelvin有做我替身，第二係用拖架，第三係人手推郁架車。」湯盈盈還出示她助手Kelvin做替身時與自己的合照以示清白。記者昨日曾致電《天與地》監製戚其義，但截稿前未獲回覆。<br>採訪：林妃<br>攝影：陳慧安</p><p>娛樂資料庫：黃子揚以身試法入獄</p><p>藝人醉駕被判停牌的例子比比皆是，雖然大多在停牌期間會乖乖擔當乘客，但也曾有在停牌期間仍然駕駛車輛的例子，其中黃子揚（圖）在94年被裁定於停牌期間駕駛行車證過期車輛，並闖入私人地方等四項罪名成立，即時入獄兩個月並罰款二千元。<br>至於近年負面新聞不絕的崔建邦在去年底停牌期間被拍到繼續開車，事件曝光後他立即潛水，事件後來雖不了了之未有被警方追究，但他也因形象插水而與無綫解約，及後才自薦重返無綫擔當幕後工作。</p></body></html>