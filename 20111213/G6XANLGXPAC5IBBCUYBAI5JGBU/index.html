<html><header><meta charset="utf-8"><title>黃金視窗：黃德斌、陳豪食人博掌聲</title></header><body><h1>黃金視窗：黃德斌、陳豪食人博掌聲</h1><p>【打開天與地】被喻為年度推薦劇的《天與地》，冰封兩年，終於有幸破冰而出，雖然劇集播出兩周的收視未見理想，但數字不能代表一切，年輕一輩勁like，話題熱爆各個大小討論區。對於人食人這題材，陳豪和黃德斌表示這不過是藥引，其實是想帶出年少無知的階段，作出的一個決定，很可能會影響將來。撰文：何慧斯</p><p>陳豪和黃德斌早前在電視城接受訪問時，相信《天與地》之所以具話題性，其實與題材有關，陳豪說：「人食人呢個題材係幾有爭議性，但我哋冇拖得太長同刻意描寫，只不過係個藥引，點樣因為呢件事而令到個人會有轉變，令人生有內疚感，對感情世界、身邊朋友有幾大轉變，全部都因為呢個題材。」德斌亦覺得：「當你年少無知時，作出嘅一個決定，好可能會影響將來，呢個係套劇嘅主線。」<br>他們又說：「阿戚（戚其義）監製嘅劇，冇忠同奸、黑同白，只係唔同時間有唔同面孔，有時會忠，有時會奸，唔係想黑白咁話畀人知，只係想畀人感覺到，好多時有唔同選擇，唔係忠同奸咁簡單，佢嘅戲會複雜少少，好人有衰、衰人亦有好。」</p><p>Beyond歌曲惹共鳴</p><p>戚其義更請來黃貫中唱主題曲及為插曲作曲，背景音樂亦動用了不少Beyond的音樂，以不一樣的時空交錯方法拍攝，確令人感到當中的無奈和莫名的哀愁情懷，但亦因為這原因，有網民覺得有影射Beyond之嫌，陳豪與德斌說：「據我哋所知，用Beyond嘅歌，係監製想話喺嗰個年代，玩bandsound最有代表性，就係Beyond，佢哋嘅歌好代表年少輕狂、年少無知，同對人生嘅無奈，係想有共鳴感。」<br>演黑仔的陳豪，今次的紋身大隻佬造型是個突破，有別過往的好男人形象，在旁的德斌亦笑說：「佢隱藏咗好多年，真係辛苦，呢鋪係I'mback，我返嚟喇！」陳豪則說：「好多人鍾意睇我做奸，好多觀眾未見過咁多肌肉嘅我。我初初睇自己都唔慣，唔係好敢埋位，甚至拍完即刻走返上外景車，唔敢落嚟，要阿戚上嚟傾一輪先得。」</p><p>少男情懷三人冧阿佘</p><p>陳豪又稱終脫離好男人框框：「做演員不嬲都希望多啲發揮空間，我冇標榜自己係乜形象，只係因應部戲，如果成日都同一個樣，會好悶，我認為千祈唔好幫自己塑造任何形象，最緊要係做唔做到個角色出嚟。」<br>德斌飾演失去食人記憶的Ronnie，對於他最終的結局，他說：「佢係個痛苦嘅人，亦可以話佢逃避，人可以有唔同選擇，結局係點？梗係唔講喇，留番畀大家慢慢睇。」他更說：「我覺得今次係浪漫情懷多啲，我哋三兄弟有男人嘅情懷，亦因為佘詩曼出現，令大家關係親密番。點解會咁對阿佘？好多人會唔明，你估萬人迷咩？一來係嗰件事有愧於阿佘，二來喺那些年，幾個男仔鍾意一個女仔有乜出奇？但當個女仔選擇咗個男仔，其他人都會好照顧佢，撞番更加關心佢，呢種係另一種情懷。」</p></body></html>