<html><header><meta charset="utf-8"><title>告別寫真界　台灣收服音樂才子周秀娜狂電蕭敬騰</title></header><body><h1>告別寫真界　台灣收服音樂才子<br>周秀娜狂電蕭敬騰</h1><p>25歲的周秀娜過去兩年連續推出兩本寫真集，憑32D倒奶上圍及長腿攻陷寫真界，榮登o靚模一姐，不過今年她將暫停拍寫真，升呢做影壇新貴，更由香港攻佔台灣，夥台灣音樂才子敬騰拍攝新片《殺手盆栽》。據悉娜姐早前在當地開工時，已電到敬騰暈陀陀，男方也難擋她的巨咪誘惑。娜姐昨接受訪問時還長驅直進大讚敬騰有魅力，公然嗒糖說：「我好鍾意佢。」</p><p>周秀娜近半年先後接拍三齣港產片《婚前試愛》、《熱浪求愛戰》及《猛男滾死隊》，其中現正上畫的葉念琛電影《婚前試愛》，截至前日上映13日累積票房710萬，成績不俗。由o靚模轉戰影壇的娜姐得米，今年將攻入台灣市場，近日接拍曾志偉監製、九把刀編劇、新導演李豐博執導的台灣電影《殺手盆栽》，與外表甚cool但hot爆台灣的23歲音樂才子蕭敬騰結片緣，飾演一對關係曖昧的殺手。</p><p>Cool爆才子笑話冧女</p><p>在剛過去的聖誕節，娜姐身在台灣拍攝《殺》片，其髮型師男友陳偉成（Avis）專程去台灣女友有否偷食，怎料話口未完，昨已傳出娜姐在拍戲期間電眼發電挑逗蕭敬騰。有消息指兩人在片場互動熟絡，平日唔聲唔聲的蕭敬騰見親娜姐總表現活潑，又會叮囑工作人員買小吃給她品嚐，而娜姐對蕭敬騰的細心體貼十分受落，還私下跟朋友表示很欣賞蕭敬騰的才華。<br>昨日記者致電剛返港的娜姐，她對於被指電眼電暈蕭敬騰一事笑說：「我對眼有梁朝偉咁犀利咩？」但她對蕭敬騰確有讚冇彈：「佢好好人，好nice，佢唔係特登買嘢畀我食，係買多咗，我唔怕醜拎嚟食啫。其實未拍呢套戲之前，我都好鍾意佢，有聽佢啲歌，由鍾意佢到同佢拍戲嘅感覺係兩回事，佢個人比較靜，識咗之後發覺佢幾活潑，幾搞笑，鍾意講冷笑話。」</p><p>讚蕭敬騰魅力好吸引</p><p>娜姐近日錄歌，她大爆蕭敬騰有教路，她說：「佢有畀信心支持，佢唱歌方面在行吖嘛。」既然啱key，問她會否撻着？她笑道：「應該冇，係好鍾意佢、好欣賞佢，佢梗係有佢嘅魅力所在，來自佢喺舞台唱歌時嘅爆發力，台下佢又好斯文、好吸引，但我冇諗過發展。」娜姐又謂不怕男友呷醋：「佢都可以欣賞第二個女仔o架，不過佢欣賞嘅女明星中，我係第一位啫。」上月Avis赴台以陪伴女友為名，吼實她有否偷食為實，娜姐卻說：「我哋一齊都有一段時間，好多嘢都有信心嘅，佢緊張我身體多啲，有嗌我食多啲<br>。」<br>事實上今年娜姐工作表爆棚，相信Avis對女友有排擔心。據知娜姐會告別寫真界一年，全力拍戲，今年她只會與JessicaC.等一起推出《熱》片的電影寫真，個人寫真則暫停，因她現已接下四齣片約。對此娜姐說：「我有同經理人講過，覺得都出咗兩年寫真，又未諗到新嘅idea，不如放低，拍好電影先。」<br>採訪：夏琴
</p></body></html>