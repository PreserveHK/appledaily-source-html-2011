<html><header><meta charset="utf-8"><title>雞蛋紅酒白飯 - 左丁山</title></header><body><h1>雞蛋紅酒白飯 - 左丁山</h1><p>南韓竟然傳出有H5N1病毒，政府立即下令撲殺禽畜十萬頭以上，對南韓農民係一個大打擊，韓農上街維護自己權益，素來勇悍，韓美自由貿易協定搞足幾年先至可以簽字，韓農反對係其中一個大因素，但面對禽流感，韓農都冇符啦，唔通唔俾政府殺禽咩，睇吓賠償條件如何嘅啫。<br>其實日本亦發生小規模禽流感，日本已禁止雞產品出口，包括雞蛋在內，點解知道呢，靚女S上星期上午在銅鑼灣行街，行行吓經過日本拉麪店MIST，佢嘅男朋友話：「咦即係嗰間米芝蓮一星餐廳喎，入去試吓先。」靚女S鍾意食拉麪加生熟蛋，點知夥計話賣晒嘞，冇供應。雞蛋都會賣晒嘅？有冇咁巴閉呀，唔入貨啫啩！後來得到答案，MIST只賣日本雞蛋，日本唔出貨，佢哋就唔會用中國蛋、美國蛋代替，總之係要跟足日本方面規定嘅供應行事，此乃MIST嘅生意原則喎。<br>冇日本蛋就唔賣，冇日本米又如何？日本米應該有大量供應嘅，唔駛驚，事實上，日本米太貴，而日本人嘅收入增幅太輕微，甚至倒退，遲早食唔起日本米，日本米遲早要找尋外國市場，好似法國波爾多紅酒嘅。一級靚紅酒，法國人點飲得起呀，出口到亞洲先至搵到錢。最近外電報導，西班牙人過聖誕，超市貨架上冇乜十至十五歐羅一枝嘅紅酒，因為價錢貴，冇乜市民買，唉吔吔，十五歐元一枝紅酒，在上海可能係用嚟燴牛尾啫啩！唔怪得華爾街日報一位作家在聖誕前寫及：「在紐約酒店飲紅酒，一啲貴酒冇人要，大家都話：lettheAsiansbuythem（等啲亞洲人買啦！）」言下之意，其實係嘲笑亞洲人唔識貨，唔識價。</p><p>日本米呢？近日有啲頂級靚米來港，聽講話要八十九元一公斤，有專家計過，大約等於每碗白飯九蚊，貴泰國香米幾倍！一位老友喺一月一日到港島大學道港大校長府參加信興集團新年派對，中午時份最搶手嘅食品你估係乜？老友話除咗日本刺身之外，就係日本米飯加蒙氏o架喱，呢日信興特別以上述高檔日本米用Panasonic高檔電飯煲（約近三千蚊一個）煮飯，效果令人驚喜，白飯居然供不應求。以後高級人士在家請吃飯，請留意嘞！</p></body></html>