<html><header><meta charset="utf-8"><title>電戲道：葉璇、吳家麗、夏文汐慾女3面體</title></header><body><h1>電戲道：葉璇、吳家麗、夏文汐慾女3面體</h1><p>原以為知道女人心的劇情只會在電影情節中出現，但吳家麗形容潘源良為「天生為女人而生，有個女人心、對女性有慧根」。自幼在女人堆中長大，不但令潘源良的歌詞打動人心，《愛情陷阱》、《情已逝》首首歌詞都夭心夭肺，他執導的電影《出軌的女人》，也承襲這個大方向，找來葉璇、夏文汐和吳家麗主演，集合兩代的性感象徵。戲中細緻的情慾描寫及女性心理就如他的歌詞，看後令人心寒。潘源良希望藉此在男性當道的電影圈中，替女性出一口氣。　撰文：譚倩宜<br><br>《出軌的女人》上映日期：3月24日</p><p>葉璇跟好戲之人夏文汐及吳家麗主演電影《出軌的女人》，自言獲益良多，夏文汐也大讚葉璇是位有內涵的演員，可以勝任演繹任何角色。戲中葉璇獻出了她的第一次，她日前接受本報記者專訪時說：「拍咁耐戲，第一次同男、女都有親熱戲，真係幾驚，我朋友睇完trailer，佢哋問番我到底係咪雙性戀，我就好肯定自己鍾意男性。」</p><p>葉璇：為愛放棄事業</p><p>跟兩位前輩合作，葉璇直言獲益良多，令她對生活的態度也有所轉變，她說：「成熟嘅女人各方面都唔會太計較，無論係生活定感情都會好從容去面對，呢啲咪魅力囉！」電影中，葉璇深愛夏文汐，為接近她而嫁給性無能的杜汶澤，苦等夏文汐十年才表白；現實中為了所愛的人，葉璇坦言也會為所愛的人不惜一切，她說：「呢個角色可以話係導演度身訂做，其實個個角色都係有自己嘅真實面喺度，好似演番自己咁，現實中我都係可以為愛不顧一切，亦都可以為愛人等十年，我可以好癡情，係個浪漫主義者，如果我好愛的話，佢要我放棄事業都可以。」具備才華是葉璇擇偶的條件。</p><p>夏文汐煲《色慾都市》</p><p>資深女演員夏文汐接受訪問時表示，不覺得香港的女演員有斷層出現，她說：「香港有好多好演員，家只係睇有冇老闆肯畀錢投資拍多啲女性電影。」短短六個月內，夏文汐已拍了三齣電影，雖然已暫時滿足戲癮，但她仍希望嘗試不同角色，她說：「想試吓演歷史人物，同埋遇到一個夾到嘅導演。」<br>已十年沒拍電影的夏文汐，今次為潘源良執導的《出軌的女人》復出，她坦言開始時需要時間磨合，她說：「喺美國冇做嘢太耐，要開咗工兩三日至習慣番，片場氣氛好好，開工拍戲好似去玩咁，平時就好似大食會咁，因為導演同監製都會買好多嘢畀我哋食，好似怕我哋會餓親咁。」她自言接拍《出》片是緣份，她說：「嗰陣喺美國冇做嘢，咁咪睇到《SexandtheCity》（色慾都市），一睇就愛上係咁追，當時諗如果可以試到做呢幾個角色都幾好玩，咁啱嗰時導演就搵我話有呢個劇本，所以真係好蹺！」不過問到她能否扮演Samantha這個豪放角色？她笑說：「呢個搵家麗啦，家佢豪放啲。」</p><p>吳家麗：我來者不拒</p><p>吳家麗鼓勵現代女性多識男仔，她笑指現時不會拒絕靚仔的邀約，她說：「靚仔約都會去，我來者不拒o架，等自己眼界擴闊少少嘛！」吳家麗指現時的女性崇尚不婚主義，她笑指自己或多或少也對婚姻有點恐懼，她說：「結婚唔係口輕輕講嘅事，同一個男人一日24小時都係對住佢，我就會覺得好沉悶。」<br>雖然愛自由，但吳家麗表示也需要有男友愛錫，她笑說：「可能我慣咗一個人生活，獨立自由慣，但係有時有個男人陪吓自己都唔錯。」然而她未因此想過生兒育女，她說：「養狗仔算啦，生小朋友太大責任，要教佢要陪佢成長同返學，咁會冇晒自己，我唔得，家嘅女人要識享受，況且我冇呢方面壓力，十幾年前有結婚衝動嗰陣，我就忙住拍戲拍劇，家我已經過晒結婚生仔嘅年齡框框。」家麗坦言雖然單身，但每天過得很精采。<br><br>化妝：瞳諺．小白（夏文汐）、CoCoWong（葉璇）<br>髮型：JamesofHair（夏文汐）、PatrickSo（葉璇）<br>服裝提供：Laurel（夏文汐）、Dior（葉璇）</p><p>故事簡介：闊太叫鴨燃愛火</p><p>闊太生活一向是讀者喜愛的話題，特別是近年流行的聯群結隊暗中出埠玩男妓的現象，更凸顯了一個社會趨勢，標誌着女性個人思潮轉變的話題。<br>電影《出軌的女人》中，夏文汐飾演的闊太與好友吳家麗及葉璇同屬一個婦女會的會員，投身社會慈善服務多年。一天，夏文汐發現丈夫偷情，吳家麗和葉璇安慰她之餘，更在婦女會秘書冼色麗的引路下，一同去到鄰埠鴨店找男妓狂歡。鴨店王牌陳偉霆（William）被風韻猶存的夏文汐吸引，對她展開追求。起初夏文汐對William不為所動，但在William死心不息及真誠下，夏文汐漸漸為他打開心扉……</p></body></html>