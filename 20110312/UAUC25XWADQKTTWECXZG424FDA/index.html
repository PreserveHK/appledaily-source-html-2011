<html><header><meta charset="utf-8"><title>商場攻略：投資30萬創業　朱古力店2年回本</title></header><body><h1>商場攻略：<br>投資30萬創業　朱古力店2年回本</h1><p>「工字不出頭」，Pearl大學畢業4年，在工作崗位未見起色，希望尋求突破，05年以積蓄30萬元，開設手工朱古力店，針對遊客及公司客成功「殺出血路」，每月平均營業額達20萬元，旺季更高達40萬元。<br>記者：陳皓怡　攝影：梁鑑章</p><p>「見到屋企人由後生到退休都係打同一份工，唔甘心。」Pearl沒有家庭負擔，加上年輕輸得起，又有一筆積蓄，故創業做老闆，「做唔住咪出番嚟打工，唔驚輸，因為輸得起。」押上的除了青春，還有真金白銀。<br>「開朱古力舖其實幾複雜，譬如要有個朱古力櫃，將朱古力保持喺最好狀況。朱古力櫃溫度要控制喺18至20℃，濕度又要控制喺60%，唔係普通喺上海街買嗰啲餅櫃，要喺外國訂造。」Pearl花了一年時間籌備，總投資額約30萬元（表1）。</p><p>揀港鐵舖貪人流</p><p>為何選擇開設朱古力店？「賣蛋糕，擺一、兩日就要丟，朱古力保存期長啲，唔會嘥咗啲貨，而且朱古力可以跟order做，結婚回禮你唔會派西餅，公司周年晚會唔會派西餅畀同事。何況，一般大牌子賣嘅20、30蚊一粒，我啲原材料一樣喺歐洲入口，然後喺香港做，成本可以減低，我哋平均都係賣幾蚊，有得做。」<br>05年聖誕開業，「開舖時好多客嚟搵我，可能喺5年前香港冇乜朱古力店。我賣得平同埋得意，有貓仔、波鞋、手袋呢啲款，吸引好多人幫襯。」試過1個月營業額近40萬元（表2），但踏入零售淡季，人流減少，生意漸走下坡，加上消費者貪新忘舊，靠公司客挨了兩年才回本。其間Pearl的營業額僅夠交租，她要靠積蓄維生。<br>碰過釘後發現人流重要，故店舖由原先位於新港中心，搬到尖東港鐵站內，選址港鐵店舖原因係，「商場嘅人流唔及車站多，商場租貴，不過人流未必有保證，好旺嘅又唔輪到你入，就算次一等嘅商場，租金都未必平。」每日經過尖東站的乘客，絡繹不絕，不愁人流。另一優點是可以做多點遊客生意，「朱古力通常係一個gift，好多日本、韓國遊客都會買嚟做手信。」</p><p>淡季要靠公司客</p><p>不過，地舖租金高昂，小本經營並不容易應付，Pearl卻沒有搬到樓上舖的打算，「有個舖頭畀人睇到都幾緊要，公司客、結婚客都會嚟睇辦，睇一兩次先落單，呢間舖可以方便佢哋嚟睇，如果搬咗上樓，曝光少咗，啲人要靠網站，或者上樓㩒鐘搵你，始終差啲。」<br>除了「生客」，Pearl亦專攻公司客，「其實開舖幾個月已經開始有公司客接觸我哋，或者一對就嚟結婚嘅夫婦問我哋做唔做，當然做啦，所以設計一系列結婚款，公司客同公關公司就一個搭一個。」現時該公司6至7成營業額來自公司客。</p><p>供貨商拒無知客攞貨</p><p>以為做老闆可蹺埋手只發號施令，「執貨、清潔、送貨、包裝一腳踢。」以為做老闆最開心接到大定單，「開舖無幾耐，接咗單2000件嘅生意，嗰陣旺季，又未請到人，試過5日不停做包裝，由朝早7點起身包，到夜晚12點，瞓完覺第二朝又起身包過。」老闆不易為！</p><p>入場門檻高競爭細</p><p>香港的手工朱古力店大多是國際知名品牌，Pearl坦言難找入貨渠道，幸好有在內地朋友，介紹一家香港工場供貨給她。雖有朋友援手，但由於工場為酒店提供朱古力，故並非每個叩門的客戶都供貨，「如果你好無知咁樣，佢都唔會睬你。佢哋要求你對朱古力有一定認識，譬如朱古力豆邊度出產最好，最大幾個品牌叫乜名，朱古力最理想保存喺乜嘢溫度同濕度。」<br>由於行業需要一定專業知識，故競爭對手相對較少，Pearl說，曾經出現過幾間對手，不過最終捱不住，「可能佢哋比較local，有啲女仔識做朱古力，自己做起拎出嚟賣，規模細所以做唔到order，同埋質素都比較粗糙。」</p></body></html>