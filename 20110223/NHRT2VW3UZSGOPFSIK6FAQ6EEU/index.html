<html><header><meta charset="utf-8"><title>Eason讚妻女強人城城愛Lynn內外兼備</title></header><body><h1>Eason讚妻女強人<br>城城愛Lynn內外兼備</h1><p>郭富城與陳奕迅等昨日為新戲《全球熱戀》開鏡拜神，城城首次與劉若英合演情侶便出言大讚，還聲言愛感性與性感兼備的女人，但最後他還是補鑊公開稱讚緋聞女友熊黛林也是兩者兼備。陳奕迅也不執輸，趁機讚老婆徐濠縈是新世代女強人，更是內外兼備，兩個大男人都不怕骨痹。</p><p>郭富城、陳奕迅（Eason）、Angelababy及桂綸鎂昨在尖沙嘴出席新片《全球熱戀》拜神儀式，城城與昨日沒出席拜神的劉若英演情侶，Eason演清潔工人，會和有嚴重潔癖的桂綸鎂相戀，兩對情侶會有多場親熱戲。城城說：「一部浪漫、sweet嘅愛情戲，一定會有啲親熱戲，但唔係大家想像中咁。」</p><p>讚性感又感性</p><p>城城首度和劉若英合作，已對她非常讚賞：「之前喺彭順個婚宴首次邂逅佢，覺得佢好感性，感情好飽滿，我會好投入喺印象中嘅佢度。」問城城為何會特別留意劉若英？他澄清說：「唔好講到咁敏感，做演員任何時候都要入戲。」再問是否為防女友熊黛林（Lynn）呷醋才澄清？城城說：「唔係，我只係講工作關係。」談到性感與感性的女人，城城不諱言身為男人兩樣皆愛，更公開讚Lynn兩者兼備，又說劉若英性感在骨子裏。<br>Eason受訪時多次講錯導演陳國輝為陳國強（無綫新老闆），即被取笑指想重返無綫，對此他說：「係咩？是但啦！我非常樂意同音樂有熱誠嘅單位合作。」談到與環球約滿，Eason說：「今日出新碟，仲有一隻碟要出，咁快講？真係冇乜新聞，不過啲新聞都去晒徐濠縈度，佢係新世代女強人，內外兼備。」</p><p>陳奕迅撐萬子</p><p>Eason又向導演力薦萬梓良（萬子）演其父親：「好鍾意佢喺《他來自江湖》演明天，好崇拜佢，唔覺得我似佢咩？不過佢頭髮厚過我，但我眼凸、眼腫又眼凶，真係幾似。」<br>另外，Angelababy早前被指接拍台灣電影《痞子英雄首部曲：全面開戰》後，因分心拍拖，經常請假，令戲份被刪，由女主角淪為配角，Baby的經理人在微博力挺她專業，但Baby昨避談此事，並以趕飛機為由不受訪。<br>採訪：魯萍<br>攝影：陳慧安</p></body></html>