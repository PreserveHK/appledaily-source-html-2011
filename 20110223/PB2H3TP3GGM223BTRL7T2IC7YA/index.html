<html><header><meta charset="utf-8"><title>iPhone有柄老虎　回彈有實感</title></header><body><h1>iPhone有柄老虎　回彈有實感</h1><p>豪無疑問，iPhone已經成為唔少人的「精神食糧」，遊戲類型多到乜都有，搞到屋企部PSP封晒塵！iPhone最正嘅地方係千變萬化，周邊配件越出越多，最近仲出埋老虎機，以後唔使過大海咁麻煩！<br><br>記者：王震遠<br>攝影：梁細權<br>Model：OliviaMak@M.spyModel</p><p>介面極像真</p><p>iPhone除咗係電話，佢仲係半件賭具！新年一役，骰盅、麻雀、鬥地主……真係諗到嘅、諗唔到嘅乜都有。不過下下手指指，真係少咗幾分實在感！JCShop啱啱新返JackpotSlotsAppcessory，多支棍仔即刻唔同晒！介面靚似過大海嘅老虎機，已令人好投入，拉棍細心到曉回彈，同打牌一樣，有手感囉！<br>唔使捽芒都玩到嘅原因，係機座採用插Slot設計，一經裝上，仲自動提你裝「自家」老虎機App─《JackpotSlots》。遊戲雖則免費，不過要成20MB，幾大咬！建議用Wi-Fi下載會快啲、穩啲！<br>澳門賭場老虎機款式勁多，呢隻遊戲亦一樣，除自家銀仔版本，仲有傳統版「三條7」。雖然贏嘅只係虛擬金幣，但如果你贏滿50,000個就可以參加機內ReelWeekendCasinoGetaway大抽獎，頭獎係價值2,400美金嘅拉斯維加斯機票連酒店住宿，不過當然仲要抽籤啦！你估咁易中，咁易買餐餸！</p><p>後插4p彈珠機</p><p>小白版iPhone4等極未出，見到呢部插件式波子機，感覺零舍養眼！咪睇佢麻雀雖小，但遊戲選擇掣、拉桿射球，以至左右球板，完全同真波子機無異；一樣係一經裝上，就會提你裝佢個免費App，方便到極。最開心係遊戲最多支援四個人玩，同真實波子機一樣，有計分比賽制，一班人特別Happy！<br>遊戲基本同真實版無分別，目的要將彈珠撞向唔同區域得分，撞嘅時候仲有音樂同燈效，投入度大增！千祈咪睇小呢啲積分，遊戲預設咗三個隱藏關卡，要儲夠分數先可以開啟，咁就唔使齋㩒咁Dry！
</p><p>查詢：31022783（JCSHOP）</p><p>百變i瘋熱<br>打手槍iPhone</p><p>呢支手槍由外國網民oneJuniorTan自製，扳雞唔會射部iPhone出嚟，純粹無聊，真身只係一個放唔到落袋嘅Case。想像一下聽電話時個趣怪樣，吓女仔一流。</p><p>iPhone藍芽手掣iControlPad</p><p>個㩒掣擺位，真係有幾分似XperiaPlay。佢透過藍芽連上iPhone，從此有齊打機十字掣、Analog同基本按鍵，唔使再㩒芒！美中不足係要JB先用到，後果自負喇！<br>參考： http://www.icontrolpad.com/ <br><br></p><p>爛GAG變真機</p><p>iCADE由美國潮物網店ThinkGeek公開，本來只係搞爛GAG，點知突然又喺CES2011上宣佈推出這台iPad配件，仲同電玩廠Atari合作，真係可以打到經典街機。<br>參考： http://www.ionaudio.com/icade <br><br></p><p>少輪電話
</p><p>潮流久不久愛倒轉行，忽然懷舊當時髦先夠型，呢部iRetrofoneBase嘅設計師就深明呢個道理，將時下最潮嘅電話，改製成阿媽時代設計，不過少咗個輪，始終爭啲喎！<br>參考： http://www.etsy.com/listing/45436168/iretrofone-base </p></body></html>