<html><header><meta charset="utf-8"><title>猛男愛砌　火辣野戰</title></header><body><h1>猛男愛砌　火辣野戰</h1><p>生活淡淡似是湖水，全因為身邊呢架特別版MINICountrymanS，令我潛藏野性泛起生氣。點解？兩個字：「夠辣」。過往外表斯斯文文的MINICountryman多為新世代中產所愛，而呢架加設原廠JCW（JohnCooperWorks）配件的特別版，外表超Wild又帶越野味，猛男如我平日長期壓抑，係時候釋放自己狂砌一番！<br><br>文：阮小天<br>攝影：陳陶鈞<br>Model：Hazel@GME</p><p>包到實　更誘惑</p><p>JohnCooperWorks改MINI係有一手！早於上世紀六十年代的蒙地卡羅越野賽，佢已經將Classicmini改頭換面，實在教人佩服。今次呢架JCWSport特別版CountrymanS，就再一次將乖仔變野仔。以為靚女着得越少越令男人亢奮，點知CountrymanS剛剛相反，即使由頭到尾包到實，都一樣令各界仁兄舉旗致敬。車身除加裝了全套JCW度身訂做的車身包圍，更加設頭尾泵把擾流及兩側裙腳，配上車頭Cool到爆的鬼面罩，兼一對青蛙霧燈，潮氣十足，型過徐濠縈！另外，為配合全車火辣改裝，車廠特別貼上JCW出產的ChiliRed車身貼紙，不論車頭、車頂天窗以至車尾位均有雙紅間拉花，配搭黑色車身以及增大至十九吋的胎軨，霸氣外露。即使坐在車內，抬頭一望天窗睇到兩條雙紅間拉花，內裏依然感受到獨特的辣味。</p><p>佈局微調　實用性增</p><p>靚女外表有幾吸引，都要有內涵先可以散發出完美的女人味。睇完呢架特別版CountrymanS的外表，立刻跟手摸索埋車廂佈局。發現內櫳唔少位置都有所微調，例如錶板四周加設了電鍍裝飾點綴，令你感覺更High，而前排座椅則用上承托力甚佳的Sport座椅，貫徹跑味之餘，又可增強駕駛時的樂趣。最令人欣賞的地方，就係車身儲物的靈活性，後排座椅椅背可獨立摺合打通尾廂，將尾廂容積由450公升爆升至1,170公升，誇張啲講句，真係水牛都裝得落。至於規格方面，CountrymanS依舊擁有1.6公升Turbo引擎，馬力有184匹，於1,600rpm至5,000rpm轉數時則可發揮出最大24.5kgm扭力，唔單止得個辣外表，操控起上來一樣夠野性畀你睇。另外，好多車主都怕四驅車會好大食，不過Countryman裝設的ALL4四驅系統夠晒體貼，平日只會以前輪驅動，有助慳番唔少油，分分鐘比無能政府計極數都唔拍板的交通津貼更加實惠。</p><p>CountrymanSALL4JCW特別版</p><p>引擎：1,598cc直四Turbo<br>馬力：184ps/5,500rpm<br>扭力：24.5kgm/1,600至5,000rpm<br>傳動：六前速自動波，四驅<br>售價：$471,067<br>查詢：31936800（MINIHK）</p></body></html>