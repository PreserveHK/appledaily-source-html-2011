<html><header><meta charset="utf-8"><title>K2就考劍橋試 - 左丁山</title></header><body><h1>K2就考劍橋試 - 左丁山</h1><p>上星期五講及一個幼兒生到深圳參加劍橋英文試，一位讀者F來郵（英文）通知，考試叫做CambridgeYoungLearnersEnglishExamination（簡稱YLE），香港有舉辦，由英國文化協會及英基（EnglishSchoolsFoundation）主辦，考試費六百元。讀者F又話不少劍橋YLE考試資料在網上一搵即有，有啲係免費嘅。之後又有兩位讀者來郵，一位話：「你今日提及的幼稚園，我女兒也有參加，但考試是去東莞……」另一位講得更詳細，節錄如下：<br>「呢個試全名叫─CambridgeYoungLearnersEnglish（YLE）<br>唔係香港唔辦，英基及BristishCouncil都有得報考，只係香港規定要足5歲至准考；如小女年底出生，考得已經係K3，考完等得成績都已經交晒各大學校嘅入學申請表，profolioshow唔到成績，仲要預時間考得唔好，要重考；聽聞九龍塘×××會為該校生開特訓班，轉攻starter（額外俾多3千幾permonth），等小朋友全部K2就有starter張cert，準備K3一開學就可以報學校用；佢地可以開班，但佢地改唔到規矩，年齡又唔似得國家隊可以做假，所以就帶隊去深圳考；我都唔係好明點解香港有規定5歲至可以考，而深圳無。」<br>乜嘢世界呀，申請入小學竟然要有profolio，讀K2（四歲）就要考YLE，唯有嘆一聲，呢個唔知係乜世界。硬係唔信自英幼─英小─英中─英大（或牛津劍橋哈佛耶魯）呢個上升軌道出身嘅學生，係零舍叻啲，零舍有成就嘅。二月十七日有一段有趣法庭新聞，男拔萃校長張灼祥被傳召上庭當證人。被告係前律師嚴厚明女士（46歲），在法庭開審後先至到庭，法官叫佢與張校長傾吓先，點知張校長話：「我唔識你噃？」女律師話：「我係Maryknollo架。」真係牛頭唔搭馬嘴，法官准張校長立即鬆人，嚴女士承認兩項偷竊罪，但點解叫男拔校長做證人呢？男拔與瑪利諾有特別良好關係乎？自細讀好英文，著名女校出身，做咗律師，咁又點？</p></body></html>