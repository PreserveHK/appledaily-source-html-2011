<html><header><meta charset="utf-8"><title>本報記者北京直擊XperiaPlay駁高清　玩大電視</title></header><body><h1>本報記者北京直擊<br>XperiaPlay駁高清　玩大電視</h1><p>唔夠一個禮拜，首部PS認證手機——XperiaPlay已旋風式抵達北京！與早前MWC相比，今次除咗任傳媒試玩，更將手機接駁HDMI，透過大電視嘅遙控示範，喺屋企打機睇片！同時索愛亦正式公佈14間遊戲開發商名單，若然早就心思思想出機，又點可以唔知有乜玩呢？<br><br>記者、攝影：陳國輝</p><p>14間遊戲廠商　歐美為主</p><p>XperiaPlay會同邊間遊戲廠合作？係機迷最關心問題！索愛公佈共14間已簽約嘅公司，大家最熟悉嘅包括有SCE、EA、GLU、Gameloft以及NamcoBandaiNetworks等。但留意遊戲生產商主要以歐美公司為主，至於本港Fans最熱愛嘅SQUAREENIX、Capcom同埋Koei都不在名單內。除咗已知嘅十幾款PSOne移植遊戲，官方仲會將舊有嘅Android遊戲，改成XperiaPlay專用版，即可透過手機獨有按鍵，例如圓形TouchPad、LR等掣嚟玩，現時遊戲已知有五十幾款，據稱會陸續增加。</p><p>屋企遙控操作　打機最掂</p><p>可能你會諗，既然XperiaPlay屏幕只有854×480，就算經HDMI輸出至巨型大電視，畫面就算無Delay，都靚極有限啦？咁諗就錯晒！北京記招上試播一段《FinalFantasy》動畫，勁流暢、無窒格、非常強！<br>畫質係咪達到1080p咁勁？小記都有所懷疑，皆因色澤、線條方面唔算非常細緻、硬朗；但值得一讚係駁上高清電視後，手機即變成手掣，而且電視畫面放大至FullScreen來玩亦唔覺窒格，用嚟玩賽車Game等講求速度嘅遊戲，可謂絕對適合。</p><p>官方仲話，駁上大電視後，都唔一定要搵番手機操作，佢話09年後生產嘅任何牌子高清電視，只要有HDMI，就可直接用Remote來控制，係又幾強呀！</p><p>DetailsSnap</p><p>Xperia家族成員<br>Arc夠薄身貼面</p><p>8.7mm激薄！見到實機比像想中更薄！屏幕闊度勁上4.2"，搭Sony自家MobileBraviaEngine圖像引擎以及RealityDisplay，個芒Sharp到有啲離譜！</p><p>Neo影暗位拿手</p><p>望落勁似XperiaPlay，只係無咗滑趟式遊戲鍵咁解，所以機身更薄！支援810萬像素鏡頭、720p攝錄，配備Sony力撐ExmorR影像感應器，低光環境下拍攝，畫質特佳。</p><p>Pro扮Outlook睇電郵</p><p>Pro主打商務用家，機身有個QWERTY鍵盤，並內置一個全新設計嘅電郵介面，左邊CheckMail，右邊就瀏覽回覆郵件，個款十足十玩緊Outlook。</p><p>Profile</p><p>系統：Android2.3<br>顏色：黑、白<br>處理器：1GHzScorpionARMv7<br>制式：WCDMA/GSM四頻<br>體積：119×62×16mm<br>重量：175g<br>屏幕：4"FWVGA芒<br>通話時間：385-505分鐘<br>遊戲時間：335分鐘<br>主要功能：PlaystsationPocket、510萬像素相機、AndroidMarket、HDMI輸出、內置8GB、支援32GBmicroSD</p></body></html>