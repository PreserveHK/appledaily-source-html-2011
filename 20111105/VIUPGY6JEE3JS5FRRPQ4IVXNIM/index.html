<html><header><meta charset="utf-8"><title>家宅男女：壓力大　叻女小心鬼剃頭</title></header><body><h1>家宅男女：壓力大　叻女小心鬼剃頭</h1><p>最近有留意娛樂花邊，都知高海寧之前搞到「鬼剃頭」，有鬼剃頭唔使去搵司徒法正住，皆因壓力及免疫系統失調係主因，唔想似廣告咁「要報失自己啲頭髮」，放鬆啲啦香港人。<br><br>記者：朱崇德<br>攝影：李玉梅Model：Rika@GME<br>鳴謝：免疫激髮專門店</p><p>女性地位升　增脫髮問題</p><p>鬼剃頭醫學名稱為「斑禿」，走訪「免疫激髮專門店」店舖經理Donald：「早年脫髮個案男女比例為9:1，近兩年去到7:3！外來壓力或營養不良等問題會令免疫能力下降，當免疫力失調，白血球會誤認毛囊細胞係外來物質進行攻擊甚至排斥，令頭髮脫落。」何解女性脫髮問題高咗？「或者可以理解為女性地位高咗，壓力亦多咗！」高Ling個案，佢自稱擔心父親涉嫌賣冒牌貨被捕，因而出現六七處鬼剃頭，由黃豆到五蚊銀大！以為面積細如黃豆就可以唔理？「無正當護理或者壓力持續，係有機會出現完全禿頭。」</p><p>類固醇藥膏、針藥治療</p><p>斑禿源自壓力，所以首要搵出壓力成因，加以緩解，避免問題惡化。至於傳統療法，西醫多處方類固醇藥膏刺激毛髮生長，嚴重個案則會施以類固醇針藥，效果較快。此外，「免疫激髮專門店」還有一種含安素霉（Lysozyme）的激髮產品，佢非常類近人體蛋白質，平時可以喺母乳、精液及卵巢搵到，有促進細胞生長同調節免疫力功能。</p><p>其他脫髮成因<br>電髮染髮：</p><p>過度電染或束髮令頭髮開叉折斷，長期更會變幼、變薄或毛囊受損。<br><br>解救<br>最多每兩個月才做一次電染，俾毛囊充份復元，不過亦要視乎髮質而定。</p><p>減肥節食：</p><p>過份節食，放棄高蛋白質嘅肉類，加上女性經期流失鐵質；此兩種物質為構成頭髮主要成份，缺少以至脫髮。<br><br>解救<br>打死唔食肉，可從黃豆或雞蛋吸收蛋白質；菠菜亦含極高鐵質。</p><p>殘留化學物：</p><p>Set頭用品如定型水含化學物質，長期黏附於頭皮上會阻塞毛囊。<br><br>解救<br>一定要用，無辦法之中嘅辦法，首選天然產品，尤其顏色為「透明狀」，至少無色素。</p></body></html>