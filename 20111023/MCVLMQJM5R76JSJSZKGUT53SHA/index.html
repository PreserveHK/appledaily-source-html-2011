<html><header><meta charset="utf-8"><title>有話兒：林淑敏、溫裕紅　抗癌兩生花</title></header><body><h1>有話兒：林淑敏、溫裕紅　抗癌兩生花</h1><p>敢問有誰不聞癌色變？對於這個頭號殺手，前港姐林淑敏和無綫主持溫裕紅卻不畏懼，兩生花分別於去年和05年患上乳癌，慶幸都打勝仗，抗癌期間互相鼓勵，她們希望把這股暖意延續為所有癌症病人打氣。二人日前重提抗癌闖過的每一關，如閒話家常，還不時搞爛gag。林淑敏寄語癌魔的大敵就是病人的堅毅意志。撰文：比華利</p><p>早前在無綫劇集《真相》扮演巴辣名媛的前港姐林淑敏，本月初在微博公佈抗癌成功喜訊，對不少乳癌患者來說確實帶來希望和鼓舞。她去年11月發現右胸有硬塊，原來是前期乳癌，她果斷入院把腫瘤切除，得以保住乳房，過去半年沒間斷接受化療和打標靶針，林淑敏試過因為化療副作用，一夜變光頭妹，近日頭髮重新生長，短髮look的她更見清爽。抗癌勇士林淑敏日前已重投幕前工作，生活如常，她希望借自己打勝仗的經驗，呼籲癌症病人要及早診治，保持寬懷心情往往更勝針藥。</p><p>化療似患重感冒</p><p>林淑敏加入無綫不久便認識節目主持溫裕紅，二人同是教友，私交甚篤，05年驚聞溫裕紅患乳癌，林淑敏擔心得手足無措，身邊人不能為病者分減痛苦，只能源源不絕從旁鼓勵和打氣。林淑敏見證溫裕紅成功擊退癌魔，卻萬料不到癌魔會選中自己，林淑敏坦然接受命運安排，不過她有別溫裕紅，林淑敏選擇獨自堅強作戰，她只把病況告知幾名朋友，連居於加國的家人都被蒙在鼓裏。直至作戰成功，她才公開過去一年抗癌的心路歷程。<br>知己知彼，百戰百勝，林淑敏邊接受治療，邊上網攞料，她還向過來人溫裕紅求教抗癌貼士，切割完右乳房的腫瘤後，林淑敏忐忑是否要緊接做化療配合，畢竟她擔心化療副作用多多，林淑敏說：「人哋話化療會甩頭髮、皮黃骨瘦、講嘢冇力、口部潰爛，好似粵語長片嘅白燕咁就死，我第一時間打畀Esther（溫裕紅）攞料，點知佢輕描淡寫話化療冇乜嘢，好似重感冒，我聽完嗰一刻好嬲，好想掟電話，立即㩒住啲火收佢線。」<br>待心情平復後，林淑敏決定堅強面對，至今仍繼續接受化療，她以過來人呼籲乳癌患者不可諱疾忌醫，林淑敏說：「唔可以有負面諗法，咁樣會阻礙自己向前行意志，我慶幸及早發現，接受治療嗰日，我冇擔心過生同死，好快就過渡到，其實女仔係好吃得苦，又忍得痛，唔係點會生仔生完一個又一個。」
</p><p>忌怕醜樣拒醫治</p><p>林淑敏續說：「癌症病患者真係要放低尊嚴，女人有邊個唔緊張外表，以我自己做例子，我接受化療係變咗光頭，但都係短短三個月，家治療唔係一世時間，醫番好就可過正常人生活，人生咁漫長醜樣三個月，好快就過。我奉勸病人要把握治療嘅黃金時間，千祈咪錯過。」她表示在醫院見過一名女病人，因為怕化療影響儀容，所以錯過了治療的最佳時間，結果令腫瘤越變越大，治療也增加風險。<br>林淑敏試過一晚甩清頭髮，她自嘲光頭look似粒墨魚丸，近日頭髮重新長出，並天然鬈曲，她說：「好得意，我都唔係幾習慣。我同好多癌症病患者分享過，大家再生啲頭髮都係攣攣哋，人哋話呢啲叫『化療攣』。」化療期間，林淑敏以食療配合，增強抵抗力，所以幾乎沒出現過任何副作用，她回想溫裕紅曾用重感冒比喻化療，其實非常貼切，林淑敏說：「真係好感恩。」有指化療會令人暴瘦，她又說：「我就冇瘦到，反而肥咗喎！」林淑敏指在接觸過的病友中，甚少容顏憔悴，她說：「十個有九個光頭都好靚女，如果佢哋戴咗假髮真係睇唔出佢哋係癌症病人，個個都好容光煥發。」</p><p>樂天不擔心復發</p><p>癌症畢竟是高危疾病，復發機會甚高，林淑敏認為不用給自己太大壓力，她說：「起碼呢刻我冇諗過復發問題，我覺得家醫學好先進，今日我醫好，唔敢確定聽日會唔會遇到第二啲意外死咗，做人邊諗得咁多㗎，等到將來復發前三日先擔心好過啦。」</p><p>溫裕紅修補乳房</p><p>溫裕紅於05年8月發現患上乳癌，這個噩耗並沒打沉樂觀的她，反過來更積極戰勝癌魔。她表示當初發現左邊乳房有癌細胞，醫生指要保命非割不可，篤信基督教的她沒怨天也沒尤人，溫裕紅說：「我信主㗎嘛，最差咪去天堂，我好快就消化咗醫生同我講嘅說話。」</p><p>曾尷尬痛哭</p><p>溫裕紅遵照醫生安排做切割左邊乳房手術，同時也接受胸部整形，單聽手術令人腦海浮現血淋淋畫面，但她卻說得輕鬆：「醫生將我整個左邊乳房切走，然後喺腹部開一呎，抽出部份脂肪同皮膚，作為修補左胸乳房手術，胸部傷口好似雞蛋咁大。」手術非常順利，左乳沒出現排斥現象，溫裕紅醒來不是慶幸執番條命，她竟講笑整形手術不但令平胸升cup，同時殲滅她腰間士啤胎，是患癌另類收穫，她說：「左胸反正要整過，我索性將右胸都矯形，平衡番，上圍仲升cup。」重整胸部後感覺跟從前有甚麼不同？溫裕紅說：「冇咁sensitive（敏感），不過手術後好快生活如常，家每年要返醫院覆診。」<br>雖然手術把癌細胞切走，以防萬一還要接受化療，堅強的溫裕紅最終被化療產生的副作用折騰而流下第一滴淚，她說：「我打完化療針，手腳嘅神經線會出現紊亂情況，試過有次腳板神經線好似俾蟻咬咁，好唔舒服，我喺停車場都迫於無奈除咗鞋襪，將腳板放平地冰冷吓，畀佢靜止吓，又試過喺快餐店問人攞冰放喺腳板，呢啲情況令我好尷尬，咪喊咗出嚟。」</p><p>林淑敏　年齡：35歲<br>出道：2000年參選香港小姐，獲網上最奪目小姐獎，拍攝過多部劇集包括《真相》。<br><br>溫裕紅　年齡：42歲<br>出道：主持無綫資訊節目《快樂長門人》，偶爾拍劇。</p><p>化療5貼士</p><p>林淑敏和溫裕紅成功擊敗癌魔，當中除接受化療外，還配合一些食療，化療期間身體抵抗力較弱，要多吃提升白血球和紅血球食物，忌肥膩，宜清淡，她們更把貼士跟病友分享。</p><p>1)忌吃動物性油脂，必要戒吃肥牛或牛腩，煮食最好選用芥花籽油。<br>2)宜多吃金針菜和魚類，兩者煲湯有助提升白血球，增加免疫力。<br>3)化療時會影響味覺，降低味蕾對甜和酸的敏感度，反增加對苦的敏感，可試吃烚番茄和烚四季豆來中和味覺。<br>4)癌症病患者首要戒甜。<br>5)花生衣有補血功效，化療期間可以多飲用花生衣煲水。</p></body></html>