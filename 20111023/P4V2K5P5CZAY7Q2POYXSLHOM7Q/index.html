<html><header><meta charset="utf-8"><title>PSV起錶$2,280　兩大咪神爭住捽</title></header><body><h1>PSV起錶$2,280　兩大咪神爭住捽</h1><p>要數今年「機界」最亮焦點，PSVita自然當之無愧。由年頭講到年尾，見又見過，玩又玩過，就係遲遲未知香港幾時有得賣。就喺日本公佈當地發售日後一個月，香港機迷終於等到！SCE今次仲請嚟兩大女神，娜姐同高Ling，齊齊公佈PSVita將於12月23日亞洲遊戲展首日發售，最平$2,280有交易！<br><br>記者：韓繼聰<br>攝影：楊錦文</p><p>3G版唔使三千　開機介面公開玩</p><p>除咗$2,280嘅Wi-Fi版，PSVita亦有$2,780嘅3G版，但香港就無好似日本咁公佈埋3G嘅合作夥伴同月費計劃等。不過一直只係可以試玩Games嘅PSVita，今次嚟到香港就終於可以親手玩吓開機介面。開機後用手指由右上角一拉，即可見到不同程式，一般聽歌、睇相、相機當然有齊。而今次亦有得試玩「WelcomePark」，俾你熟習PSVita嘅各種操控之餘，其中的「HelloFace」更可將一切類似人臉的東西變成卡通，同你講嘢，超得意！作為新世代遊戲機，除遊戲外，更強調與其他人互動溝通，今次發佈會就首次示範咗twitter應用。但當然打機先係正題，大會就公佈將會有14款遊戲喺香港同PSVita同步推出。<br>《ULTIMATEMARVELVSCAPCOM3》、《Uncharted:GoldenAbyss》、《全民高爾夫6》當然係重點，但稍後推出嘅《RealityFighters》喺今次會上亦相當矚目。除咗將真實人樣輸入創作角色外，對戰時亦結合AR擴增實景玩法，加上超高創意嘅必殺技，玩法相當新穎有趣！</p><p>娜姐愛自拍　高Ling愛捽背</p><p>今次發佈會除咗請嚟兩大女神，陳奐仁同陳喬恩亦同時登場，而娜姐陳奐仁更一個捽碟一個Rap打頭陣。就連GameGirl都由一線模Evelyn、Anjaylia、Dada等擔任，認真落重本！玩完一輪，高Ling就話最愛PSVita個芒夠大，加上前後都有觸感操控夠晒新鮮，仲話買畀細佬做今年聖誕禮物啱晒！而娜姐就話最鍾意佢有前鏡頭，最啱佢玩自拍，見佢喺台上已經忍唔住要影番張就知喇！大會除咗安排大量PSVita及不同遊戲俾嘉賓試玩，亦展示咗一系列配件和包裝。機迷們，仲有兩個幾月，儲定錢，好快有得玩！</p><p>現場試玩遊戲</p></body></html>