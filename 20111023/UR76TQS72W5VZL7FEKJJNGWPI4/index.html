<html><header><meta charset="utf-8"><title>周日趣BLOGBLOG：牛熊賭檔　儍仔樂園 - 股榮</title></header><body><h1>周日趣BLOGBLOG：牛熊賭檔　儍仔樂園 - 股榮</h1><p>股市淡薄，不如賭博。全世界最大的賭場喺邊度？去年美國拉斯維加斯博彩收益唔夠400億元，澳門老早超越1828億元，是其四倍，但一山還有一山高，單純估恒指升跌的牛熊證，去年成交1.45萬億元，澳門只是香港七分一，真的小巫見大巫。<br>香港已公認成為全球最大合法賭場，早排入到證券行，師奶同阿叔爭按股票機冧巴，已非滙豐（005）、工行（1398）等傳統藍籌，反而是五位數字的牛熊證，好奇之下，與數位長輩閒聊，得出他們玩牛仔及熊仔的心得，在此與大家分享。<br>股榮：「點解唔炒股買牛仔熊仔，你唔覺好似賭大細咩。」<br>阿叔：「當然唔同，過大海賭大細要買船飛，每鋪落注後起碼要等1分鐘先開盅，輸咗乜都冇……牛仔就唔同，買完幾秒後會跳，快過股票多多聲……想刺激買200點內打靶的，跳幾格即刻翻一番，保守的就買一千點收回，但跳得慢唔好玩。」<br>股榮：「唔驚打靶完渣都冇？」<br>阿叔：「咁係你睇錯市，都慣咗啦，都唔係渣都冇，有時無啦啦會退番百幾蚊畀我，聽講係叫做咩（剩餘）價值，可以飲餐茶唔錯。」<br>股榮：「慣咗係咪你輸多贏少？你買咗幾多先有百幾蚊退，知唔知點計？」</p><p>投資變投機　淪賭大細工具</p><p>阿叔：「你就成日輸，只係近排手風唔順，早排跌市買熊仔執好多……買一萬蚊有時都退到幾百，當係安慰獎……佢哋（發行商）解釋過點計咩（剩餘）價值，聽完唔記得，你想知就問隔籬個師奶，佢輸到好熟。」<br>師奶：「熟你個頭，只係心有不甘，無啦啦打靶完即刻爆上，你話唔激氣，攞返少少買餸都好啦。」<br>股榮：「有冇計過玩到家，埋單賺定蝕？」<br>師奶：「有輸有贏啦（通常講呢句九成九輸多），收市前都放，驚第二日會被啪，但係早前放剩幾千股，原來已經升咗成倍，開心咗成日。」<br>股榮：「咁多隻牛仔熊仔，你用咩方法去揀？」<br>師奶：「我都係跟大隊買，邊隻成交大就揀邊隻，執二三格就會走人。佢哋話，成交大即係有大戶收貨，發行商唔會嘜價，我覺得都好有道理……唔講住嘞，你睇個市又升，我都係快啲出貨。」<br>牛熊證起源於歐洲，卻在香港發揚光大，投資者可能自得其樂，但實情卻將投資變投機，甚至淪為賭大細的工具，半日鮮已嫌多。港股除了變成動物園外，也成為儍仔樂園。<br>股榮</p></body></html>