<html><header><meta charset="utf-8"><title>女朋友三號　瘦身登場</title></header><body><h1>女朋友三號　瘦身登場</h1><p>家香港啲女仔真係越嚟越瘦，因為無論你幾重，女生總會覺得仲有減嘅空間！Panasonic抱住同樣信念，女朋友（GF）系列嚟到第三代GF3，繼續突破「細」嘅極限，越出越的骰，越出越可愛！<br><br>記者：韓繼聰<br>攝影：譚盈傑、王文忠<br>Model：Ceci@InterplayWorkshop</p><p>瘦身後遺要靠機頂燈</p><p>細，一向係M4/3相機嘅最強武器，只係無諗過可以細成咁！機身高度甚至短過接環口徑！新一代GF3機身體積比上代GF2細咗足足16.7%，淨機身只得222g，作為換鏡相機袋入褲袋一樣無難度。<br>不過世事無完美，要瘦身，總要有啲犧牲。GF3放棄咗上兩代原有嘅外接閃燈熱靴，令機身嘅擴充性降低，對專業影友嚟講無疑係一大損失。不過呢位女朋友都有補鑊嘅，喺可愛嘅弧形機頂原來內藏閃燈，相信已可滿足一般攝影要求！</p><p>自動場景好幫手</p><p>不過唔好以為細咗咁多，功能就少咗！先講影相質素，GF3備有1,210萬像素LiveMOS感光元件，相片精細度、色彩、光暗都令人非常滿意。新加入嘅iAPLUS自動場景模式，除咗可因應場景而作出曝光調整同改變白平衡外，更加將光圈設定簡化為圖像化嘅背景柔焦觸控，令操作難度大大降低，絕對係攝影新手嘅好幫手！<br>GF3仲有全新精準對焦功能PinpointAF，筆者試過，對焦點真係比平常細緻好多，夠晒精確，真係人人都可以做攝影高手！再加上0.1秒極速對焦，每秒3.8張連拍，呢個新女友嘅攝力真係毋庸置疑！</p><p>模型拍片超好玩</p><p>拍片方面，高清攝錄已經係數碼相機不可或缺嘅功能之一，GF3當然具備1080iAVCHD高清錄影。拍攝影片時更加支援觸控對焦（TouchAF），用家可以好方便咁揀選任何地方對焦，甚至輕易作出改變焦點嘅高水準電影鏡頭。不過要數最特別嘅拍片功能，都係可以用模型模式拍片！用移軸效果影相就試得多，拍片都叫第一次，拍出嚟嘅片好有模型效果，影片速度加快咗10倍，勁有模型動畫Feel！此外，GF3在操控方面亦有改善，放棄咗機頂轉盤，改由機背轉盤加十字掣設計操控，加上3吋觸控螢幕，簡約之餘亦無損其操控性。GF3一共提供五色選擇，包括白、粉紅、紅、黑以及咖啡色，呢個女朋友，有內涵又有外在美，愛得過！</p><p>PanasonicLUMIXDMC-GF3</p><p>感光元件：1,210萬像素LiveMOS<br>體積：107.7×67.1×32.5mm<br>重量：222g（淨機身）<br>連拍：每秒3.8張，最多連拍7張<br>特別功能：iAPLUS自動場景模式、精準對焦功能（PinpointAF）、模型效果拍片<br>售價：$4,590（淨機價）<br>	$5,590（連14mm定焦鏡）<br>	$6,690（連14mm定焦鏡及14-42mm變焦鏡）<br>查詢：27333888（信興）</p></body></html>