<html><header><meta charset="utf-8"><title>中環在線：基金經理集體食無情雞 - 李華華</title></header><body><h1>中環在線：基金經理集體食無情雞 - 李華華</h1><p>基金經理一向係中環天之驕子，但係世事無絕對！華華班大行sales老友近日猛吐苦水，原來某家傳統基金公司，為咗節省成本同重組業務，縮皮唔再以香港為大本營，搞到香港辦事處一班基金經理雞毛鴨血。<br>江湖傳聞，縮皮基金公司唔止得一間，大型同中型嘅，各有1至2間。至於被開刀嘅對象，唔係普通嘍囉，而係基金經理級數。更大鑊係，要起身嘅唔係講緊一、兩丁友，而係成team人齊齊食無情雞。<br>據啲老友講，今次風暴同早嗰輪只係玩下執位完全係兩回事，肯定搞到基金界人心惶惶。華華班sales老友，原先識開同相熟嘅基金經理—夜間消失，都幾白色恐怖。</p><p>又係延長交易惹的禍？</p><p>更心寒係最近畀人開刀嘅，唔止基金公司。有傳聞話，受影響嘅包括搞開衍生工具班老友，特別係搞股票關連工具嘅，更加無啖好食。至於係邊間？傳聞喺中環國際金融中心內搞開窩輪嘅U字頭大行係其中之一。<br>有證券界前輩話，延長交易時間之後，累到市場波幅同成交都細咗，大家無啖好食，間接累窩輪成交縮埋。唔覺唔覺中環原來掀起咗一陣炒人潮，而且似乎陸續有嚟。<br><br>李華華<br>mailto:LiWaWa@AppleDaily.com</p></body></html>