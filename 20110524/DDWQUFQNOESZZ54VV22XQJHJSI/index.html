<html><header><meta charset="utf-8"><title>揸車仔軚暢快</title></header><body><h1>揸車仔軚暢快</h1><p>連特首都開口話呢個時候買樓要小心，不過好多人都話睇定啲。個個都驚做錯決定之際，不如先考慮上呢架車，smartfortwopuremhd版唔止排放低油耗低，比上一代更環保，仲避開財爺加車稅，照賣$99,000招客，呢次唔使諗，肯定係smart之選。<br><br>記者：許維雅<br>攝影：譚盈傑<br>模特兒：Rika@GME</p><p>無電軚　出奇暢順</p><p>早幾年前，有前輩同我講：「畀心機儲錢啦！儲到十萬蚊就可以畀首期買啲一百萬鬆啲嘅樓喇！」到今時今日，想搵層百零萬嘅樓似乎難過登天，我嘅儲錢速度永遠追不及樓價升幅，揸住十萬蚊谷鬼氣，倒不如買架smart開心吓好過。舊年年尾新一代smart到港時，新車價不升反跌，puremhd版以$99,000吸引年輕人，即使政府叫加汽車首次登記稅，都無礙呢架環保車仔緊守十萬蚊內呢個關口。一分錢一分貨，pure版比起pulse版固然會少啲配備，當中最令人擔心嘅就係無電軚嘅操控，會唔會令向來軚感偏實嘅smart更難揸？今日終於有機會搵出答案，結果出乎我意料，以為無風油軚會揸得辛苦，但其實行車時與一般smart無異，入彎轉向都算暢順，惟獨泊車時感到軚感實咗啲，車手覺得好玩，但新手可能會覺吃力，不過只需少少時間就好快習慣。</p><p>環保車　至抵選擇</p><p>此外，pure版無電摺鏡，要調校側鏡角度需手動，但無問題，都唔會成日調校；無煙灰缸及行李冚都無問題，屬可有可無嘅配備；無天幕玻璃頂仲好，我怕曬呀！以上配備統統唔影響外觀，黑白色配襯跟一般smart同樣潮氣，只有15吋鐵皮軨係最易分別出跟pulse版唔同嘅地方，如覺得鐵皮軨外觀唔靚，大可噴色搞吓花臣。<br>pure版馬力及扭力稍細，但加入ECOStart/Stop系統及mhd（MicroHybridDrive）環保技術引擎，廢氣排放只有每公里98克，符合歐盟五型排放標準。最重要係油耗每百公里只需4.2公升，喺油費不停加及買架Hybrid車又唔平嘅情況下，十萬蚊有找確實係日日揸車返工嘅好選擇。</p><p>smartfortwopuremhd</p><p>引擎：999cc直三<br>馬力：61hp/5,800rpm<br>扭力：89Nm/2,800rpm<br>傳動：5前速自動波<br>售價：$99,000<br>查詢：34288666（smartHK）</p></body></html>