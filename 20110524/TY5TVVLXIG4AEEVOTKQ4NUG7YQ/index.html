<html><header><meta charset="utf-8"><title>縮水Phaeton電暈你　平玩七速DSG</title></header><body><h1>縮水Phaeton電暈你　平玩七速DSG</h1><p>早排喺德國試過新Passat2.0L，對剛來港嘅1.8L版本更感興趣，因豪華設備不遑多讓，還有大量電鍍裝飾，車價平5萬反而玩到七速DSG波箱，仲有動能回收幫你慳上慳，車價只三十萬出頭便嘆到「縮水Phaeton」，同級豪房中更形抵玩。<br><br>記者：徐影龍<br>攝影：楊錦文<br>Model：Hidy@GME</p><p>全身電鍍不落俗套</p><p>全新第七代Passat，1.8L及2.0L兩款型號早前已在港開賣，最近代理找來DemoCar，讓我有機會再一次跟新Passat小聚。上次喺德國試嘅係五門旅行版Variant2.0，今次呢架1.8L四門房車，分別都幾大，嚴格嚟講畀到我另一新車嘅感覺。<br>首先深啡得如黑色嘅車身，在陽光照射下有種高貴但不沉悶的感覺，嚟自Phaeton嘅四間式鬼面罩，跟全車多不勝數嘅電鍍飾邊，例如下方擾流、車側及尾部等，組合出華而不俗嘅配搭，連胎軨都Upgrade至跟2.0L同樣嘅17吋，32萬元有咁嘅外觀格局已經好抵玩。內櫳豪華級數亦不比2.0L輸蝕，除皮椅、電子HandBrake、電控椅、電天窗、電尾簾及TouchScreen外，當然唔少得新Passat標誌性嘅石英鐘，整體乘坐感及視覺效果，的確比30萬元同級車豪華得多。</p><p>低扭有驚喜</p><p>要數1.8L跟2.0L嘅分別，除Star&amp;Go引擎自動停開系統外，最明顯當然係引擎cc同馬力。雖然比2.0L少了50匹，不過波箱就由6速升至7速DSG，馬力細咗，但扭力峯值同時降低，僅僅1,500轉就達到250Nm，呢兩點加埋係1.8L令人最驚喜地方！齋以D波遊走大清，又真係掂住油門已足夠，就算FullLoading坐齊五個人，上落激斜嘅相思灣，依然輕踩油門便上落自如，毋須「勞嘈動氣」。手痕時當然可轉+/-波爽踩一下，但我更為喜歡D波下方嘅S波。一轉入呢個SportMode，引擎轉數跳得更高，才會自動換入下一波段，以將軍澳工業邨大直路測試，由5,000轉跳入2波、5,500轉跳入3波、再到7,000轉先肯轉四波，Turbo增壓全程介入，直路起圍比+/-波嚟得更簡單直接。<br>7速DSG、較細引擎容積，再加上新研發嘅BER動能回收系統，三者配合形成更慳油局面，日常輕鬆代步的確不俗。</p><p>VWPassatVariant1.8TSI</p><p>引擎：1,798ccTSITurbo<br>馬力：160PS/5,000-6,200rpm<br>扭力：250Nm/1,500-4,200rpm<br>傳動：7速+/-DSG<br>售價：$318,800<br>查詢：36989688（VolkswagenHK）</p></body></html>