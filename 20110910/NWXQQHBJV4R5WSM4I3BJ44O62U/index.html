<html><header><meta charset="utf-8"><title>私人IMAX隨身帶　飛車眼前飆</title></header><body><h1>私人IMAX隨身帶　飛車眼前飆</h1><p>就算LCD幾普及都好，依然大極有個譜，唔少AV發燒友捨得花幾萬蚊買投影機，就係為咗嘆超級巨芒。不過自問未發燒兼未發達嘅平民，想一嘗私有化巨芒都唔係無可能。呢副「超」內藏模擬60吋巨芒，戴住嚟睇猛片，簡直有IMAX巨幕感受！<br><br>記者：韓繼聰<br>攝影：譚盈傑<br>Model：CC@InterplayWorkshop</p><p>化身60吋巨幕</p><p>JCSHOP新返呢副DynamicVideoGlasses，未戴上眼，齋睇外形已經夠晒爆，似足X-Men入面嘅雷射眼，若然你「囂士」到夠膽戴住出旺角，相信班MK仔都要行埋一便。講番正題，呢副超嘅Size的確值得一讚，跟普通眼鏡相若，只有45g重，唔似舊式「電視眼鏡」咁笨重。眼鏡鼻托設計唔錯，戴落幾舒服，耳筒就連住眼鏡，毋須另駁，夠簡約。即場試睇，欣賞《狂野時速5》近半小時，耳仔同鼻樑都唔覺攰，最重要係視覺效果，雖然相片難以表達，不過確實令人震撼！換算實際距離計，屏幕視野約達到60吋，一堆戰車喺你面前飛嚟飛去，加埋耳筒近距離喺耳仔轟炸，實在充滿IMAX巨幕享受！</p><p>iPhone攞電　即插即用</p><p>基本上對應所有i系產品，上至家差唔多人人都有嘅iPhone、iPad，下至中古時代嘅iPod，一樣照用可也！而且係即插即用，咩App都唔使裝，只要一播片就會自動輸出到眼鏡，真係咩人都識用。仲有一個重點，就係雖然副眼鏡有聲有畫，但就毋須叉電，直接從i系裝置取電，可以連播3至4小時，足夠你睇兩套戲！產品對應i系機當然係市場所趨，但如果可以對應埋其他手機、遊戲機，甚至電腦，咁就Perfect喇！</p><p>DynamicVideoGlasses：</p><p>解像度：300×244<br>播放時間：3-4小時<br>模擬屏幕：40-60吋（2米距離）<br>重量：45g<br>售價：$1,980<br>查詢：JCSHOP（31022783）</p></body></html>