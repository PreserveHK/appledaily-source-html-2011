<html><header><meta charset="utf-8"><title>馬季開鑼 - 左丁山</title></header><body><h1>馬季開鑼 - 左丁山</h1><p>新馬季今日開鑼，左丁山本想養精蓄銳，到馬場贏番啲銀両，攞個意頭。點知披圖盛意拳拳，訂咗一個廂房請左丁山到場，本來想推嘅嘞，最後披圖話：「喂，特登搵開鑼日招待朋友，係我生日派對呀！」咁呀，冇得推咯，唯有應命，之後聽到傳聞，疑似候選人L會入場賀披圖生日。跟住議員L又話在VM廂房有張大枱，請咗成班老友，老總P叫左丁山一齊去，議員L係疑似候選人T嘅老友噃，哎，點搞好，自己張長枱唔通唔到吓咩，如此說來，今日在馬場應酬食嘢多過刨馬，恐怕輸多贏少咯。<br>幾個星期前，食家L埋怨左丁山唔寫多啲馬，唯有向佢解釋，一啲讀者對馬冇興趣㗎，寫得多會趕客。食家L話：「我鍾意睇噃，反而你寫食經我就唔睇！」這正是順得哥情失嫂意，報紙專欄分門別類，給讀者各取所需，一個欄好難會全部人都滿意嘅。<br>不過開鑼日噃，即使食家L唔講，自己手痕痕都要寫幾行。全日主題特首盃（第三場）只有八隻馬出賽，唔算熱鬧，八隻馬都係一千至千四米好手，其中左丁山比較睇好3號「小橋流水」，呢隻馬跑千二有佳績，由三月二十日之後休息至今，疲態盡消，應是首選；告東尼馬房出兩隻，2號「萬事佳」、6號「讚賞」都有力一爭，以2號較佳；韋達騎4號「富貴金龍」唔會陪跑，一定加入戰團，呢場買3、2、4。睇邊位馬主夠運自唐英年司長手上接過獎盃。<br>第四場之後轉播日本阪神馬場之「人馬錦標」，方嘉柏馬房有兩馬參戰，就係「天久」與「綠色駿威」，「天久」如有香港狀態當然有資格奪標，但馬到日本，必受包圍，狀態要好到百分之一百二十，加上運氣，方可突圍。叫肥仔K上日本馬網搵料，佢話工作繁忙，唔得閒，或者臨場先至用iPhone上網搵貼士喎。<br>講起馬房，全日似乎以蔡約翰最惡，全日出七隻馬，隻隻有三甲機會，睇落最穩陣係第九場1號「皇帝法令」，質高態勇，資深大狀馮柏棟及夫人、千金又有機會一齊拉頭馬。上季練馬師冠軍大摩只出三場，第七場14號「醒目精英」，明年有資格跑打吡，只要盡早爭取評分上升，搏殺必矣。</p></body></html>