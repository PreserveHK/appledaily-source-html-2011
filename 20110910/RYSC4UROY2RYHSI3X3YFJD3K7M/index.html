<html><header><meta charset="utf-8"><title>家宅男女：陶土盛炭　垃圾桶BBQ</title></header><body><h1>家宅男女：陶土盛炭　垃圾桶BBQ</h1><p>中秋到，又係燒嘢食旺季。仲停留喺幾十蚊個爐，又或者晨早排隊等公眾燒烤爐？結語係「有得你受」！燒烤爐一早進化，外形、功能大躍進，你係原始人就用番「原始爐」啦。<br><br>記者：朱崇德<br>攝影：陳盛臣、楊錦文<br>Model：Hailey@GME</p><p>1　陶土「垃圾桶」出暗火</p><p>郊外垃圾桶變裝？係燒烤爐至真！沿用西人「奴隸式」燒烤法，即係收埋支叉，一人做大廚。泥黃色放炭位為陶土，耐熱兼吸熱，嗰陣「暗火」燒嘢食均勻唔易燶。最聰明係爐底風口，可微調進風量，大細火由你掌控。爐蓋利用反射原埋，令熱力更平均，講功能講賣相，都係新派爐嘅No.1。</p><p>2　卡娃兒自私「燒蛋」</p><p>自問唔係《難兄難弟》粉絲，亦唔想對「人人為我，我為人人」多作理解，日本Felissimo新返呢個三合一手提迷你燒烤爐，絕對係「自私仔」精選。蛋形爐身加電鍍三腳，紫撞粉紅，實屬冧女傑作。一爐三食，除鐵盤可放炭燒烤，盤底預留虛位可放水或木，做到蒸煮及煙熏效果。</p><p>3　雙層「巨無霸」玩烤焗</p><p>朋友多必選呢個雙層巨無霸，燒烤量多一倍。全密封爐身具烤焗、蒸煮及煙熏功能，最正係爐蓋內有掛鈎，想烤雞烤鴨亦有得試。</p><p>4　石油氣變「紅外線」爐</p><p>唔叻用炭起爐，呢個T形爐曉將石油氣轉為火力平均兼傳熱快嘅紅外線，唔會殘留化學物質於食物，夠晒健康。</p><p>手提「喼神」燒爐</p><p>石油氣燒烤爐喼神上身！雙爐頭設計，左邊鐵板燒右邊深坑扒爐。爐腳收起馬上變行李喼，移動能力非常高，去到邊烤到邊。</p><p>輔助必備！</p><p>a.園藝廊（23174798）<br>b.Felissimo（25656565）<br>c.Jervisbay（27927268）</p></body></html>