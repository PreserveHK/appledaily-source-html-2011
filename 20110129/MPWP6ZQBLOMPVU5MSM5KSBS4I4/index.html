<html><header><meta charset="utf-8"><title>櫳大有頂架　買花好運</title></header><body><h1>櫳大有頂架　買花好運</h1><p>過年過節意頭最緊要，家中放盆靚花，寓意花開富貴，過年都過得零舍開心，唔想去花墟同人逼餐死，又或者唔想等到年三十至買花咁遲，有車一族嘅你不如直接去新界花場親手揀靚花，既新鮮花樣又多，價錢仲可以平一截呢！<br><br>記者：趙慧敏<br>攝影：梁細權<br>Model：Annie、Kit@GME</p><p>可靠運花車要櫳大</p><p>過年時節，運花運桔點少得部可靠的座駕，今次用咗現代嘅SantaFe，貪佢車櫳夠大，就算車櫳坐足七個人，車頂個頂架都可以運棵大桃花，實用性超強。</p><p>引擎：2,349cc直四ThetaII引擎<br>馬力：174ps/6,000rpm<br>扭力：23.0kg-m/3,750rpm<br>傳動：6速+/-自動波四驅<br>售價：$268,000起<br>查詢：34288288（現代汽車）</p><p>西貢捧水仙</p><p>由於大埔林錦公路一帶的花場主要出售傳統年花如桃花、年桔及菊花等，想要特別品種，不妨到西貢一帶的花場，靠近西貢市的大涌口路一帶就有不少花場，出售不少特別品種嘅花卉，不少都是花場自己種植，所以價錢都算幾平。<br><br>查詢：61282800（福記花園）</p><p>大埔元朗買桃花</p><p>呢排花墟人逼人，想泊低部車慢慢揀花都唔易，想輕鬆買靚花，不如揸車去新界花場直接揀仲方便。<br>講到年花，好多人嘅頭號目標係桃花，貪明年可以行個桃花運。講到桃花場，一定係大埔林錦公路及元朗錦上路一帶，桃花係由花農一手一腳栽種，鍾意邊株揀邊株，花農會喺你面前鋸落嚟，夠晒新鮮。如果想第一時間帶返屋企，記得搵部大啲嘅車，入櫳入唔到都可以放上頂，有頂架嘅就最啱，可以將桃花綁上車頂，不過記緊千萬不可飆車，否則花苞吹走晒就唔好怪人。唔想自己車走棵大桃花？一樣有辦法，揀咗花後花農會按你的要求時間，最後一刻至鋸花，然後搵貨車送到府上，確係幾細心。</p><p>今年桃花會滿開</p><p>新聞都有講今年天氣寒冷，桃花會遲開花，就算呢幾日到花場買桃花，難免出現有枝無花的冷清場面，不過花農大派定心丸，距離新年仲有幾日時間，如果天氣唔太凍，應該趕得切開花，不過由於未開花，所以好難估計桃花是否靚，惟有靠睇花苞是否夠多嚟判斷。</p></body></html>