<html><header><meta charset="utf-8"><title>新PSP曝光　NGP兩面Touch晒</title></header><body><h1>新PSP曝光　NGP兩面Touch晒</h1><p>當大家講緊手機Apps會否改變遊戲界之時，Game界大佬SCE率先行出第一步！最新曝光、PSP二代目——NGP，結合手機Apps嘅玩法，隨時可下載新遊戲，再加埋底面兩面都玩Touch，創意十足，不過要等到年尾先有得玩！<br><br>記者、攝影：許福合</p><p>尚未正名</p><p>好多小道消息傳會出新一代PSP！日本正式發佈會上，澄清唔係坊間咁叫PSP2，暫時叫住NGP（NextGenerationPortable）；今次表明放棄UMD，改用全新快閃記憶卡，外形非常似SD，不過亦未有正式名稱。雖然舊UMD遊戲玩唔番，但下載咗、儲起嘅PSP遊戲仍可支援，亦可從PSStore下載遊戲及Bonus等。NGP採用傳統PSP機身設計，不過AnalogSticks增加到左右手兩支，令到操作更貼近PS3手掣。</p><p>四核心處理器</p><p>資料顯示處理器行四核心ARMCortex-A9，效能非常強勁！SCE仲話NGP可以畀到機迷家用遊戲機嘅感受，不過高效能亦同時代表高用電量，加上NGP內置3G網絡（插到SIM卡，可下載PS遊戲及AndroidApps，不過不能打電話！）、Wi-Fi、GPS以及多種感應器，唔少人都擔心電量問題，不過SCE暫時就話未有呢方面資料。</p><p>5吋Multi-TouchOLED</p><p>屏幕方面，使用5吋Multi-TouchOLED，解像度去到960×544，比PSP高4倍！Multi-Touch唔再係新鮮，NGP癲到連機背都有Multi-TouchPad，大增遊戲玩法！例如現場使用《Uncharted》示範，利用Multi-TouchPad可做到爬山動作。另一隻《LittleDeviants》就可以推高遊戲內地面來改變角色移動，相當有趣。<br>NGP亦具備有六軸及加速感應器，玩《全民哥爾夫》時，就有個實景效果，左右移動會有連續相應嘅畫面，朝下方一放，就會出現地面上嘅高爾夫球，玩起來更有真實感。</p><p>大廠遊戲晒馬</p><p>SCE仲搵嚟多間遊戲大廠站場，壯吓聲勢，雖然佢哋都好落力讚好，不過從播放畫面看來，除咗之前提到《Uncharted》、《LittleDeviants》同《全民哥爾夫》，真正利用到NGP突破性的設計唔算多。</p><p>MonsterHunterPortable3rd下載版</p><p>Capcom大作《MonsterHunterPortable3rd》下載版都可在NGP上玩，不過似乎無大分別，未有新料。</p><p>LostPlanet2與家用版一樣</p><p>因NGP機能強勁，Capcom這款《LostPlanet2》，更號稱直接將PS3版搬到NGP上，差異非常小。</p><p>人中之龍?OftheEND再打殭屍</p><p>SEGA播咗段《人中之龍?OftheEND》影片，估計劇情與終章有關連，玩家亦同樣要面對殭屍圍抽！</p><p>無雙用Pad打</p><p>《無雙》完成度相當高，播咗段Gameplay畫面，當中見到玩家可以利用Multi-TouchPad來選擇敵人攻擊。</p><p>MGS4睇Demo</p><p>小鳥秀夫Show咗段《MGS4》的NGPDemo，詳細要等到E3遊戲展才會有更多資料。</p><p>PSSuite手機遊戲平台</p><p>之前盛傳嘅PSP手機，未有在發佈會出現，只係公佈咗PSSuite！<br>簡單嚟講，近似AppStore或AndroidMarket，不過PSSuite會主攻遊戲，而且只會出現在Android手機上。不過並非所有Android手機都可使用，手機需要得到「PlayStationCertified」，才可以下載及進行遊戲。暫時PSSuite只係起步階段，對手機硬件規格要求未有公佈，兼容性方面，PSSuite可在NGP玩到，但PSSuiteAndroid手機就不一定能玩NGP遊戲。</p><p>記者意見</p><p>發佈會後，SCEA主席安田哲彥攞出NGP樣辦機，俾香港傳媒感受吓，雖然唔係實機，不過拎上手感覺比現時PSP-3000略大，雙Sticks手感亦不俗。<br>NGP可以話繼承Playstation一向以高規格表現遊戲嘅特色，不過比較令人擔心係四核心處理器會否縮減使用時間，官方公佈資料，就正正無咗電量、重量等資料，可見年尾才推出嘅NGP，可能仍然充滿唔少變數。另外，遊戲機始終以「遊戲」第一！遊戲排陣方面，未見有必殺遊戲出現，希望年中E3及之後TGS兩大遊戲展，可以真正試玩到喇！</p><p>Profile</p><p>處理器：ARMCortex-A9（四核心）<br>網絡：3G、Wi-Fi、藍芽2.1<br>顯示：SGX543MP4+<br>屏幕：5吋960×544/16萬色OLED（Multi-Touch）<br>鏡頭：前置及後置<br>其他：六軸感應器、加速感應器、電子指南針、GPS<br>記憶：快閃儲存卡<br>體積：182×18.6×83.5mm<br>重量：未有公佈<br>推出日期：2011年尾</p></body></html>