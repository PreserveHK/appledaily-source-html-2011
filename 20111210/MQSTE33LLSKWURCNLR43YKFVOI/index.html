<html><header><meta charset="utf-8"><title>Android眼鏡　豪上320吋3D芒</title></header><body><h1>Android眼鏡　豪上320吋3D芒</h1><p>電視上到60、70吋，並非新鮮事，不過若想睇到數百吋大嘅畫面，售價絕對係高到嚇人，不過最近試過EPSON這副MOVERIOBT-100視像眼鏡，系統行Android，睇埋3D畫面外，最勁係最大可以有相當於320吋嘅虛擬畫面，現場感十足！<br><br>記者：許福合<br>攝影：陳盛臣<br>Model：Paris@PureModels</p><p>觸控板遙控</p><p>巿面上同類3D眼鏡，多屬玩票性質，今次這副BT-100由日本大廠EPSON出品，自然令人有信心得多。實物到手，第一個感覺係用料造工認真，與一般3D電視眼鏡比較，同樣兩邊可插上耳機收聽，不過整體較為重。透過眼鏡可以看到外面環境，而最特別係畫面係無中生有，接上跟機播放器，就會發現外面會多出個虛擬畫面，而且仲係熟口熟面，原來播放器係以《Android2.2》做系統，操作方面以播放器上觸控板為主，開機似足Android手機咁先Unlock，使用時相當直覺式，好易用。</p><p>虛擬3D桌面</p><p>播放器輸出嘅畫面並非填滿晒眼鏡空間，而係以虛擬形式出現，而且視乎用家焦點，畫面大小會有所改變，當焦點在5米時，可有80吋畫面觀感，而當焦點在20米時，更可達到320吋之巨，解像度有960×540，24bit全彩，但要留意環境不能太光，否則虛擬畫面會較淡，室內或較暗環境欣賞時，畫面會明顯實淨好多。按下播放器上嘅2D/3D，畫面會在2D與3D間轉換，Android桌面上圖示，會從橫列排陣，轉成立體小圈子，立體感略為不及3D電視，但比起3DS那種就突出很多了。<br>使用的《Android2.2》，似乎係一個超級精簡版，大部份常見Android功能都未有提供，如AndroidMarket、Gmail等都未見到，不過睇相、睇片同聽歌都無問題，亦可經Wi-Fi上網，使用瀏覽器上《YouTube》睇片，發覺效果都唔錯添，使用充電式電池，可玩到6小時。</p><p>EPSONBT-100</p><p>解像度：960×540<br>畫面尺寸：320吋（視聽距離20米）<br>色彩：24bit全彩1,677萬色<br>系統：Android2.2<br>記憶：內置1GB＋microSD<br>使用時間：6小時<br>查詢：JCShop（31022783）</p></body></html>