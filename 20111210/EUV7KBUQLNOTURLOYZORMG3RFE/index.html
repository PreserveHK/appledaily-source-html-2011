<html><header><meta charset="utf-8"><title>呂慧儀人獸婚照驚青馴虎</title></header><body><h1>呂慧儀人獸婚照驚青馴虎</h1><p>呂慧儀（Koni）將於下周二（13日）出嫁，繼海邊浪漫婚照後，Koni昨日再發另一輯人獸婚紗相。Koni透露是未婚夫Dickson給她的驚喜，可以讓她與大老虎合照，回憶起愛情裏剛中帶柔的感覺。</p><p>相繼有藝人結婚，有「長腳蟹」稱號的呂慧儀早前突然在微博宣佈與港男黃文迪（Dickson）結婚，他們將於下周二在港擺酒。為與大眾分享喜悅心情，Koni早前發放一輯在海邊拍攝的浪漫婚紗照，昨日又發放另一輯與動物一齊影的靚相，並喜孜孜宣佈：「終於蟹仔也要出嫁了！迎接人生另一個階段。」</p><p>「一齊望鏡影相」</p><p>Koni酥胸半露與大象合照，又到馬棚取景，最特別的一張是與兇猛老虎一同合照，雖然老虎乖乖躺下並對着鏡頭，但Koni卻未敢挨近老虎身邊，她說：「最難忘當然係對住兇猛嘅老虎，人總係會有啲怯！當我哋坐喺佢旁邊嘅時候，老虎好閒靜咁同我哋一齊望鏡影相，就好似我哋養嘅寵物一樣，拍出來嘅照片畀人愛情裏剛中帶柔嘅感覺。」</p><p>未婚夫秘密安排</p><p>Koni表示今次難忘經驗全賴未婚夫的悉心安排，她說：「除咗大風大浪嘅浪漫相之外，最特別係搵嚟好多動物一齊拍。黃生知道我好喜歡大自然，好喜歡動物，尤其係老虎，佢早就安排咗Monique&amp;Co.嘅婚紗照攝影團隊籌備今次嘅拍攝，要一直保守秘密唔畀我知，真係我始料不及嘅驚喜。」<br>撰文：林妃</p></body></html>