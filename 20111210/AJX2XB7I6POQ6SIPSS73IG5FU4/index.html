<html><header><meta charset="utf-8"><title>黃金視窗：JoeJunior人生樂與累</title></header><body><h1>黃金視窗：JoeJunior人生樂與累</h1><p>老牌歌手JoeJunior近日憑無綫劇集《天與地》的金句「Thiscityisdying,youknow？」熱爆互聯網，劇中飾演資深DJ的Joe因為堅持播老歌而被炒魷。原來，現實生活中的Joe對音樂也有同樣堅持，為理想，他甚至要用信用卡透支過活。撰文：戴彩煥</p><p>因為《天與地》一句「Thiscityisdying,youknow？」65歲的JoeJunior近日獲網民封為JoeSenior、JoeMaster甚至JoeSupervisor，人氣爆晒燈。這天，Joe化身《天與地》年輕版Dr.Dylan，細味他入行多年來的「樂」與「怒」。對於自己的對白成為網民金句，Joe笑說：「我都係照稿讀，估唔到網上傳得咁快。我都好叻㗎喇，當日一、兩takes就拍完。」</p><p>走紅後跌落谷底</p><p>Joe的對白，在譏諷香港人為了搵錢而是非不分，人人被訓練到像倒模出來一樣。對前景，一切也睇得好灰。不過，現實中的Dr.Dylan，心中仍有一團火─就是他對音樂的熱誠、熱愛。「PaulAnka係我第一個偶像，當年我就係因為聽到佢唱嘅《Diana》，從此立志要做歌星。」<br>Joe於67年組成JoeJunior&amp;TheSideEffects推出唱片，並翻唱《Here'saHeart》，結果歌曲連續七星期高踞香港樂壇流行榜冠軍，將Joe的事業推上高峯，他說：「《Here'saHeart》喺英國唔紅，我哋將首歌重新編曲，改用鋼琴，又將節奏慢番啲，結果一出就大受歡迎。」<br>可惜，隨着夾band潮流減退，Joe的事業亦被推落谷底：「突然間喺上面跌番落嚟，生活好艱難。以前夾band搵唔到錢，搵嘅錢5個人分，只夠搵兩餐，惟有慳啲使，慢慢捱。我今時今日仲企得番喺度，真係托賴！多謝主耶穌。」</p><p>唱夜場不受尊重</p><p>為生活，Joe要到不同夜店唱歌，東撲西撲，收入極不穩定，後來在森森母親介紹下，Joe獲海城夜總會聘請做駐場歌手，月入5千，生活總算穩定下來。Joe說：「各位嘉賓，演唱會現在開始……老細叫我做埋司儀，每次人哋演唱會閂幕後，啲人走又好唔走又好，開番個幕之後，我就行出嚟唱歌。5千蚊一個月，做咗9年都係7千。我唔甘心，我鍾意唱歌，唔想放棄、唔想轉行，於是離開海城出嚟再博過，希望再出唱片。」<br>以為可東山再起，到頭來碰到一面灰。Joe惟有繼續到夜店唱歌搵錢，結果唱了8個月，又因為新老闆上場玩改革被炒魷。就在感徬徨之際，Joe遇見中學同學鄧光榮，並獲邀到其卡拉OK做駐場歌手。<br>在夜店，真正聽歌的人無幾，猜枚飲酒的卻多籮籮，會否越唱越失信心？Joe說：「會㗎!記得有次有位先生點唱《Here'saHeart》，我唱完，佢問點解仲未唱，我就好謙虛好客氣咁同佢講：『唱咗啦，你頭先猜枚太大聲聽唔到啫。』又有次，我唱完觀眾仲想點唱《Deborah》，樂隊話冇樂譜彈唔到，我叫佢哋畀個key我唱，佢哋冇反應，跟住執樂器走，我成個小丑咁企喺台度，冇人尊重。如果嗰個係天皇巨星，佢哋會唔會咁態度？」<br>夜場品流複雜，但Joe慶幸未被江湖大佬找過麻煩：「佢哋好尊重我。佢哋鍾意聽《Deborah》，我就唱畀佢哋聽，跟住多謝佢哋，話下次嚟再唱10隻8隻畀佢哋聽，要識講說話，??佢哋開心。我冇嘢叻，最叻係有禮貌、有修養、對人微笑、稱呼人多得罪人少，望人富貴唔望人閉翳。</p><p>信用卡透支度日</p><p>餐搵餐食餐餐清，是當年Joe的生活寫照，原來最艱苦日子，Joe試過要用信用卡透支過活：「我試過用信用卡透支過活，一張冚一張，欠銀行10幾萬。要慢慢捱、慢慢還。所以平時唔捨得買衫，我做騷啲衫都係好平，幾百蚊件買番嚟自己加工。」<br>為生活、為理想，Joe面對逆境仍得繼續撐下去。撐了20多年，事業終見曙光，Joe說：「96年我識咗家經理人Rose，佢幫我安排演唱會、登台，又幫我搭路入TVB拍劇。自從我開番演唱會，知道仲有歌迷鍾意聽我之後，自信心返晒嚟，直頭爆晒棚㖭。我係名成利不就，際遇、運氣同人事關係又唔夠，但我都會腳踏實地做好自己，慢慢追求理想。我舉行過41、42、43、44周年演唱會，出年45周年，最大夢想係做到50周年，搵晒啲好朋友一齊熱鬧吓。」</p><p>曳仔堅持理想</p><p>別看JoeJunior文質彬彬，他在中學時期可是個打交高手。Joe在聖若瑟書院讀初中時，便與苗可秀兄長、前無綫高層陳家蓀夾band，由於Joe愛唱歌之餘更愛玩打架，結果讀了幾年便被踢出校。<br>Joe說：「我讀書考試成日肥佬，又成日同同學仔打交，試過一次打到穿頭流晒血，結果因為成日犯校規，被人踢咗出校。之後去咗新法書院，同鄧光榮做同學。不過，我中學畢唔到業㗎，因為我除咗英文之外幾乎科科都唔及格，我唔鍾意讀書，都唔啱我，我淨係鍾意唱歌，亦都因為呢個原因，我先撐到今時今日。」</p><p>唔識彈結他</p><p>唔講唔知，Joe雖然是band友出身，但他其實完全不懂彈結他，他說：「結他唔啱我玩，我冇天份，曾經學過幾堂，但手指頭唔聽話，所以冇學落去。」</p><p>父子同名</p><p>JoeJunior原名JoseMariaRodrigues，乳名JoeBoy，為中葡混血兒，香港出生，中文名羅利期。</p><p>65年組Band</p><p>Joe的父親亦是叫Joe，由於親友致電他家時，家人經常要問找「大Joe」還是「細Joe」，所以最後他索性取名JoeRodriguesJunior。65年Joe組成Zoundcrackers樂隊加入樂壇，67年因樂隊解散而另組JoeJunior&amp;TheSideEffects，之後Joe又以個人名義推出不少專輯。近年Joe經常會與一些同期出道的歌手開演唱會，亦有演出電視劇。</p></body></html>