<html><header><meta charset="utf-8"><title>中環在線：廿年恩怨商人再戰滙豐 - 李華華</title></header><body><h1>中環在線：廿年恩怨<br>商人再戰滙豐 - 李華華</h1><p>香港印度籍商人ChoithramaniGurdas話要挑戰大笨象滙豐，搞到上法庭，噚日仲特登開記者會。有乜咁大仇口？<br>可惜Gurdas係今次官司原告人，入稟之後乜都唔講得，所以佢噚日只係企喺中環滙豐獅子像前留影，發言部份委派前同事R.N.Ratnam負責。<br>據Ratnam講，滙豐令到Gurdas同佢家人喺過去30年飽受痛苦，逼到佢要賣樓，累到佢破產，所以要滙豐賠幾億畀佢之外，仲要求大笨象公開道歉。</p><p>索償10億　先贏後輸</p><p>其實Gurdas同大笨象打咗廿年官司，話說1981年，Gurdas持有嘅公司Esquire向滙豐借咗3億銀買樓。為咗呢筆債，滙豐喺1987年收咗Gurdas尖沙嘴一幢樓變賣抵債，買家係同滙豐有密切關係嘅恒生銀行（011）創辦人何善衡家族公司伯利衡。94年Gurdas發現伯利衡係何善衡家族公司，就向滙豐興訟，要求滙豐賠番10億，單係呢單官司就搞咗11年，高等法院喺05年判滙豐敗訴，當時法官批評滙豐「狡詐、無道德、埋沒良心」。<br>其間，Gurdas喺96年宣佈破產，03年又解除。當時法院未定賠償金額，但滙豐06年上訴得直，上訴庭批評話之前嘅高院法官詆毀滙豐，不合情理。估唔到事隔5年，今年Gurdas再次將呢個故事延續。<br><br>李華華<br>mailto:LiWaWa@AppleDaily.com</p></body></html>