<html><header><meta charset="utf-8"><title>三星×Google頭炮　豪嘆三文治</title></header><body><h1>三星×Google頭炮　豪嘆三文治</h1><p>一件三文治賣六千蚊，相信冇乜人會食。但呢件Google同Samsung聯乘嘅Android「雪糕三文治」，就應該有大把Fans爭住嘆。GalaxyNexus未見行版，日本水貨就率先抵港，儘管無炒氣，但六千蚊買部闊屏高階機，總算食得夠豪！<br><br>記者：韓繼聰<br>攝影：楊錦文<br>Model：Christie@InterplayWorkshop</p><p>首批水貨直送　買少見少</p><p>自從十月發佈會，GalaxyNexus同香港Fans係咁意Say過Hi後，一直都冇消息，原來日前佢已喺日本開賣，先達三禾電氣第一時間空郵到港，一解「AnFans」相思之苦。據老細Simon講，第一水入貨唔多，大部份被熟客訂晒。雖然係咁，但個價唔算炒，水貨高階機六千有找算幾合理，冇iPhone炒得咁狼。「雖然一直都有客要求訂貨，但冇預到反應咁好，極多人查詢及買機。」不願上鏡嘅顧客陳生喺店內興奮試機，唔夠五分鐘，就決定「扑槌」買僅餘嘅現貨！陳生話：「新嘅Android4.0好靚又方便，而部機亦行得好順。等咗咁耐，梗係要第一時間買嚟玩！」</p><p>近距離接觸　影相有驚喜</p><p>做得IceCreamSandwich頭炮，GalaxyNexus基本配備1.2GHz雙核CPU、4.6吋芒、500萬像素鏡頭等，唔算失禮。而今次呢部雖然係日本水貨，但一樣支援中文顯示，親切感滿載。不過有得睇唔代表有得寫，同之前一樣，要寫中文唔該另裝外掛輸入。而語音輸入亦只支援英、日文，可惜未能同聲同氣。有驚喜嘅係相機功能，連拍快速，不斷㩒、不停影，確實做到公佈嘅零快門時滯。此外，更有頗強嘅微距攝力，只要光線充足，靠得極近依然能對焦。其他操作方面亦非常暢順，Mon靚、反應佳，呢鋪Crossover都算幾成功。</p><p>SamsungGalaxyNexus</p><p>系統：Android4.0（IceCreamSandwich）<br>處理器：1.2GHz雙核心<br>記憶體：16GB（32GB未到港）<br>屏幕：4.65吋（1,280×720）<br>相機：500萬像素<br>體積：135.5×67.94×8.84mm<br>重量：135g<br>售價：$5,780<br>查詢：三禾電氣（23740618）</p></body></html>