<html><header><meta charset="utf-8"><title>家宅男女之揀邊科：800FP道袍羽絨　火熱過冬！</title></header><body><h1>家宅男女之揀邊科：800FP道袍羽絨　火熱過冬！</h1><p>羽絨一定要又厚又大件先保暖？呢個係大家着開Cheap嘢、常識性謬誤！如果FillPower達800FP左右、有番200g-400g，就算薄到得幾mm，一樣頂到5-15度低溫；今個冬季好鬼馬，喺日本竟然返咗批短袖、日式道袍款式羽絨，短打一樣着到火熱辣！<br><br>記者：朱崇德<br>攝影：譚盈傑、伍慶泉<br>Model：Rika@GMEModels<br>鳴謝：燒魂屋（29888441）</p><p>鬆身設計好疏爽</p><p>羽絨畀人感覺一向好臃腫！唔理你平時做Gym幾勤力，一着變身筋肉人；日版mont-bell新返一款日式道袍羽絨，極罕開胸、繫繩設計，似浴袍？有慧根！日本人真係喜歡去完浴場，再Hea住着返屋企㗎！所以衫身同袖位特別闊落；佢嘅FillPower達725FP，羽絨重量達330g，基本十零度天氣完全無問題；用嚟襯老牛或民族服都幾型吓，不過我就鍾意放床尾做晨褸！（725FP/330g）</p><p>無袖羽絨着住食飯</p><p>mont-bell今季仲有一款短袖版羽絨，顏色玩鮮紅令面，800FP/173g，十度左近係佢「熱身範圍」！洗羽絨一向係麻煩課題，Cut走袖位，從此出街食飯，唔使凍住都要除咗件羽絨咁麻煩。</p><p>着羽絨小知識<br>FillPower越高　更輕更暖</p><p>FillPower是指羽絨蓬鬆度！數值越高，羽絨包含「隔熱空氣」就越多，保暖能力會更佳；400-450FP是中等質量，500-550FP是高質量，550-750FP已是非常高的質量，蓬鬆度高於750FP、甚或達頂級1,000FP，已幾可作極地行。</p><p>香港買800FP夠晒</p><p>高蓬鬆度羽絨衫，比用低蓬鬆度的羽絨服，會來得更輕、更易壓縮；因為高質羽絨可用更少份量，達到同等保暖效果。以香港天氣，基本700-800FP，配300-400g羽絨重量，已可適應5-15度氣溫。</p><p>羽絨唔壓得</p><p>羽絨以蓬鬆度越高為佳，所以收藏時只可輕輕摺細、再平放，上面不可壓着其他衣物，否則會影響蓬鬆度。</p><p>摺得埋　唔係噱頭</p><p>近年潮興摺得埋羽絨，一般只有高蓬鬆度羽絨才可做到！因骨多會影響回彈力；摺得羽絨一般衫身較薄，可作中層衣服，外套防水透氣褸，解決不可濕水問題。</p><p>唔皺摺法　Show俾你睇</p><p>濕了羽絨要陰乾</p><p>一般羽絨衫只有跣水功能，濕了會令羽絨結成一嚿，影響保溫力；如果有污迹，可以用專用洗劑，再以洗衣機最慢速清洗，再慢慢陰乾，不可放在陽光下暴曬。</p><p>洗完用手揸乾</p><p>靚新版羽絨<br>薄暖版<br>極薄極暖</p><p>暫時見過最薄最暖羽絨！上手輕如無物、薄如風褸；但超暖。（900FP/145g）</p><p>型爆啞紫</p><p>呢件主力玩色，紫色羽絨已經罕見，仲要玩啞色設計，同傳統膠膠哋反光面物料感覺不一樣。（800FP/184g）</p><p>隱身拉鏈</p><p>保溫力同900FP水藍那件差唔多，變成800FP變厚身了；玩少見桃紅色，配隱藏拉鏈超可愛！（800FP/244g）</p><p>罕見版<br>無領中層</p><p>無領設計，衫身超薄，可做中層衫；外面套多件Shell，都唔會有帽頂住。（800FP/156g）</p><p>加警羽絨</p><p>呢款係加拿大北部警察用羽絨衫，使用了寒帶地區特別鴨絨、配特硬耐磨厚面，可適應惡劣冰凍地區。（625FP）</p><p>罕見過頭笠</p><p>過頭笠羽絨你着過未？衫側綠色位置，是起用了彈性的物料，方便透氣排汗，亦可當中層衫穿。（800FP）</p><p>a.TheOverlander	（21171810）	<br>旺角彌敦道610號荷李活商業中心1212-1223室<br><br>b.沙木尼登山用品	（23883626）	<br>旺角奶路臣街6號A地下及一樓</p></body></html>