<html><header><meta charset="utf-8"><title>碳纖裙腳　谷勢落場</title></header><body><h1>碳纖裙腳　谷勢落場</h1><p>今屆澳門格蘭披治賽車雖然塵埃落定，不過話題真是多到家都未講完，既然咁具人氣，難怪有汽車代理搵埋來做賣點！蓮花推出一款EvoraMGPEdition「澳門賽車特別版」，全車充滿落場元素，就算唔喺賽道走落馬路，落場感覺一樣滿瀉。<br><br>記者：趙慧敏<br>攝影：陳盛臣<br>Model:Rika@GME</p><p>低矮頭唇谷氣勢</p><p>由Lotus打造的EvoraMGPEdition，絕對是Evora的升級版本，打正招牌屬「澳門賽車特別版」，當然以賽味為主打。記性唔差的話，應該記得代理早前已經引入一部LotusEvoraCupGT4，今次呢部EvoraMGPEdition多少擁有其DNA，尤其是全車的TwoTone設計，未揸上手已經跑味十足。的骰車身是Evora的形象，不過這個新版本，就採用不少方法催谷原本只有4,342×1,848×1,223mm的身形，呢方面全靠全新打造的一系列碳纖擾流，尤其低矮頭唇及裙腳，造型誇張，單睇樣頗有蓄勢待發的氣勢。</p><p>雙色加強視覺對比</p><p>EvoraMGPEdition一樣同你玩視覺效果，鮮黃色車身，車頂採用黑色設計，加埋噴上光面的18吋合金黑軨，營造強烈視覺對比。除顏色外，車頂更刻意加上導風槽，令高速行駛時提供更強穩定性。至於車尾同樣是焦點所在，雙出式排氣喉，微微上翹的尾定風翼，都是辛辣味跑車必備元素，而且新加原廠TechPack套裝，有齊七吋顯示屏、後泊車鏡頭、藍芽免提裝置等，絕對比一般版本更齊更豪。</p><p>㩒個掣Sport上身</p><p>在車廂陳設上，亦絕對令人有望多兩眼的魅力，首先包到你舒舒服服的鮮紅色Recaro賽車桶椅已足夠壓場，中控台更鋪設紅黑撞色配搭，加上注入的金屬材料，Hi-Tech味夠晒濃。<br>性能上EvoraMGPEdition就與Evora版不相伯仲，同樣配用3.5公升V6引擎，配搭六速手波，不要以為單純推桿棍仔就足夠花你百幾萬，高科技設備一樣畀到你，例如跑車化電子ESP裝置，軚盤後更設有按鈕，㩒個掣就換上Sport模式，令你360度全方位感受賽車味。</p><p>LotusEvoraMGPEdition</p><p>引擎：3,456ccV6<br>馬力：280ps/6,400rpm<br>扭力：34.9kg-m/4,700rpm<br>傳動：六前速手波後驅<br>售價：$1,194,032<br>查詢：28770810（RichburgLotus）</p></body></html>