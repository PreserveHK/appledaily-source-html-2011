<html><header><meta charset="utf-8"><title>黃金視窗：鄭嘉穎五年大平反</title></header><body><h1>黃金視窗：鄭嘉穎五年大平反</h1><p>鄭嘉穎今年憑《怒火街頭》Law霸一角成為新晉師奶殺手，更令他紮紮實實地站穩實力派位置，網民也力捧他做今屆台慶視帝，06年嘉穎當視帝時遭部份人非議，他當日對自己許下承諾，若再攞一定得到大部份人的認同，是以嘉穎笑言今次視帝名銜就如女朋友、老婆一樣，冇得讓！　撰文：羅美倫</p><p>鄭嘉穎在各個討論區的視帝排行榜均佔首位，甚至在無綫官方網站中與謝天華鬥得叮噹馬頭，他始終佔先數個百分點，早已成為「民意視帝」。<br>同時，卻永遠在這時候，有以合約換獎的傳聞，問嘉穎是否想攞獎及有否信心？他坦言：「雖然我06年攞過視帝，但嗰時有部份人唔認同，當時我同自己講，如果有機會，我要喺有大部份人認同之下至再攞，否則就唔好攞。今次真係有好多人支持，唔通我自己話冇信心咩！不過，雖然有信心，但我都係平常心，始終有信心未必一定攞得到。」</p><p>最想得到認同</p><p>做視帝原是開心事，上次不獲認同是否很不開心？嘉穎說：「個感覺係又開心又擔心，當時擔心係正確，因為剛入無綫5、6年，係憑《天幕下的戀人》呢種愛情偶像劇攞，啲人覺得個角色冇乜難度唔值得攞。不過我係被動冇得揀，直到後期做《與敵同行》，個角色好有發揮，但又未必有獎，所以家攞獎唔係為獎，係為得到人哋嘅認同。」<br>至於今屆視帝獎，一直競爭激烈，嘉穎與Laughing謝天華爭個你死我活，其他對手還包括黑馬黎耀祥及黃宗澤，問嘉穎睇好哪一個？他說：「睇好黎耀祥同謝天華，祥仔做過兩屆視帝，佢係我最欣賞嘅演員之一，不過都應該讓吓啲後輩，唔好自己攞晒。至於Laughing，係延續上一套《學警雄心》嘅爆炸力，佢喺冇關注程度下畀主角走得更遠，做得好成功，所以Laughing有佢成功之處，我係過來人，我好明白佢想得到人認同，咁我同Laughing公平競爭啦，如果冇Law霸，我都會投Laughing一票，我欣賞佢係個好努力嘅演員。不過獎同女朋友、老婆一樣，冇得讓囉！」至於勝算有幾多，嘉穎笑言：「民意贏咗，我當贏咗一半㗎喇，尤其是討論區嘅觀眾都讚，佢哋總係不留情面嘅，但佢哋亦係真正睇電視嘅人。」</p><p>執四攤獲好評</p><p>嘉穎今次演繹出傳神的Law霸，不但贏盡民意，其實無綫內部亦大讚他，皆因此劇的劇本最初是為黃日華而寫，後來黃日華檔期不合，先後斟過林保怡及陶大宇，最後由嘉穎執四攤，幕後都認為為演員度身訂做一個角色不難，但嘉穎執四攤而演活角色，就純靠他的演技，問嘉穎是否真的演技有突破？他坦言：「呢啲係講天時地利人和，我個人係成熟咗，咁啱遇到個咁大反差嘅角色，其實我要多謝王心慰監製，呢幾年佢一直畀唔同角色我試，擴闊咗我嘅戲路。直到《怒火》出現，可以話係天跌落嚟嘅禮物，咁啱角色係唔可以太年輕又有啲麻甩，至有Law霸嘅出現。」<br>頒獎禮前夕總有是是非非，嘉穎雖早已成民意視帝，但依然惹來以約換獎的傳言，問他有否因此而嬲怒？嘉穎輕鬆說：「以約換獎一定唔會喺我身上發生，因為咁做係違背我嘅原意，我要嘅係認同，用約換獎即係唔使實力，咁有乜認同呀？不過對於呢啲新聞我已經見怪不怪。」</p><p>萬千星輝頒獎典禮2011<br>最佳男主角提名</p><p>張智霖《魚躍在花見》<br>歐錦棠《誰家灶頭無煙火》<br>陳豪《點解阿Sir係阿Sir》<br>鄭嘉穎《怒火街頭》<br>郭晉安《團圓》<br>吳卓羲《團圓》<br>陳展鵬《真相》<br>馬浚偉《紫禁驚雷》<br>馬國明《紫禁驚雷》<br>謝天華《潛行狙擊》<br>黃宗澤《潛行狙擊》<br>歐陽震華《不速之約》<br>林峯《不速之約》<br>黎耀祥《法證先鋒III》<br>陳錦鴻《萬凰之王》</p><p>內地片酬高　觀眾認真</p><p>嘉穎最近的目標很遠大，他因為早前一套內地劇《步步驚心》爆紅，俘虜了不少內地觀眾，嘉穎的心不時飄到遠遠，他說：「所以家有一半時間會擺喺內地，又唔會犧牲香港嘅，會將啲時間分配好，內地發展係勢在必行，唔發展大市場，就係停滯不前，內地市場係其中一個目標。」</p><p>每集唔止16萬</p><p>16萬元片酬拍一集太吸引？嘉穎哈哈大笑：「唔止呀？錢當然係吸引，但內地觀眾畀我嘅感覺係會慢慢品嚐戲味嘅觀眾群，內地電視嘅黃金時間係播綜藝節目，夜晚10點至連播兩個鐘頭劇集，咁樣觀眾會慢慢細心睇，得到多啲人認同，係演員嘅最大滿足感。」</p></body></html>